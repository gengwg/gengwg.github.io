<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>古文观止</title></head>
<p>
<center><h2>附录一　元文</h2></center>
<p><hr>
　　　　　　　　　　　　送秦中诸人引　元好问
<p>
　　关中风土完厚，人质直而尚义；风声习气，歌谣慷慨，且有秦汉之旧；至於山
川之胜，游观之富，天下莫与为比：故有四方之志者，多乐居焉。予年二十许时，
侍先人官略阳，以秋试，留长安中八九月。时纨绮气未除，沈湎酒间，知有游观之
美，而不暇也。长大来，与秦人游益多，知秦中事益熟，每闻谈周汉都邑，及蓝田
杜间风物，则喜色津津然动於颜间。二叁君多秦人，与予游，道相合而意相得也。
常约近南山，寻一牛田，营五亩之宅，如举子结夏课时，聚书深读，时时酿酒为具，
从宾客游，伸眉高谈，脱屣世事，览山川之胜概，考前世之遗迹，庶几乎不负古人
者。然予以家在嵩前，暑途千里，不若二叁君之便於归也。清秋扬鞭，先我就道，
矫首西望，长吁青云。今夫世俗惬意事，如美食、大官、高赀、华屋，皆众人所必
争，而造物者之所甚靳，有不可得者。若夫闲居之乐，澹乎其无味，漠乎其无所得，
盖自放於方之外者之所贪，人何所争，而造物者亦何靳耶？行矣诸君！明年春风，
待我於辋川之上矣。
<p><hr>
　　　　　　　　　　　　尚志斋说　虞集
<p>
　　夫尝观於射乎？正鹄者，射者之所志也。於是良尔弓，直尔矢，养尔气，畜尔
力，正尔身，守尔法，而临之。挽必圆，视必审，发必决，求中乎正鹄而已矣。正
鹄之不立，则无专一之趣乡，虽有善器、 力，茫茫然将安所施哉？况乎弛焉以嬉，
焉以发，初无定的，亦不期於必中者；其君子绝之，不与为偶，以其无志也。善为
学者，苟知此说，其亦可以少警矣乎？夫学者之欲至於圣贤，犹射者之求中夫正鹄
也。不以圣贤为准的而学者，是不立正鹄而射者也。志无定向，则泛滥茫洋，无所
底止，其不为妄人者几希！此立志之最先者也。既有定向，则求所以至之之道焉，
尤非有志者不能也。是故从师、取友，读书、穷理，皆求至之事也。於是平居无事
之时，此志未尝慢也；应事接物之际，此志未尝乱也；安逸、顺适，志不为丧；患
难、忧戚，志不为慑；必求达吾之欲志而後已。此立志始终不可渝者也。是故志苟
立矣，虽至於圣人可也。昔人有言曰：“有志者，事竟成。”又曰：“用志不分，
乃凝於神。”此之谓也。志苟不立，虽细微之事，犹无可成之理；况为学之大乎？
昔者夫子以生知天纵之资，其始学也，犹必曰志；况吾党小子之至愚极困者乎？其
不可不以尚志为至要至急也，审矣。今大司寇之上士浚仪黄君之善教子也，和而有
制，严而不离。尝遣济也受业於予，济也请题其斋居以自励，因为书写“尚志”二
字以赠之。他日暂还其乡，又来求说，援笔书所欲言，不觉其烦也。济也尚思立志
乎哉！
<hr><a href="gwgz13.html">下一卷</a>  <a href="gwgz.html">回目录</a>
</body></html>

<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>司马法</title></head>
<p>
　　　　　　　　　　　　　　　　 司马法
　　　　　　　　　　　　　　（旧题）司马穰苴
<p>
　　●仁本第一
　　古者，以仁为本、以义治之谓正。正不获意，则权；权出于战，不出于中人。
是故杀人安人，杀之可也；攻其国，爱其民，攻之可也；以战止战，虽战可也。
　　故仁见亲，义见说，智见恃，勇见身，信见信。内得爱焉，所以守也；外得威
焉，所以战也。
　　战道：不违时，不历民病，所以爱吾民也；不加丧，不因凶，所以爱夫其民也；
冬夏不兴师，所以兼爱民也。
　　故国虽大，好战必亡；天下虽安，忘战必危。天下既平，天下大恺，春嵬秋犭
尔，诸侯春振旅，秋治兵，所以不忘战也。
　　古者逐奔不过百步，纵绥不过三舍，是以明其礼也；不穷不能，而哀怜伤病，
是以明其义也；成列而鼓，是以明其信也；争义不争利，是以明其义也；又能舍服，
是以明其勇也；知终知始，是以明其智也。六德以时合教，以为民纪之道也，自古
之政也。
　　先王之治：顺天之道，设地之宜；官民之德，而正名治物；立国辨职，以爵分
禄。诸侯说怀，海外来服；狱弭而兵寝，圣德之至也。
　　其次，贤王制礼乐法度，乃作五刑；兴甲兵以讨不义，巡狩者方，会诸侯，考
不同。其有失命、乱常、背德、逆天之时而危有功之君，遍告于诸侯，彰明有罪。
乃告于皇天上帝、日月星辰，祷于后土、四海神祗、山川冢社，乃造于先王。然后
冢宰征师于诸侯曰：“某国为不道，征之以某年月日，师至于某国，会天子，正刑。”
　　冢宰与百官布令于军曰：“入罪人之地，无暴神祗，无行田猎，无毁土功，无
燔墙屋，无伐林木，无取六畜、禾黍、器械。见其老幼，奉归勿伤。虽遇壮者，不
校勿敌。敌若伤之，医药归之。”既诛有罪，王及诸侯，修正其国，举贤立明，正
复厥职。
　　王霸之所以治诸侯者六：以土地形诸侯，以政令平诸侯，以礼信亲诸侯，以材
力说诸侯，以谋人维诸侯，及兵革服诸侯。同患同利，以合诸侯；比小事大，以和
诸侯。
　　会之以发禁者九：凭弱犯寡者则眚之，贼贤害民则伐之，暴内陵外则坛之，野
荒民散则削之，负固不服则侵之，贼杀其亲则正之，放弑其君则残之，犯令陵政则
杜之，外内乱，禽兽行，则灭之。
<p>
　　●天子之义第二
　　天子之义，必纯取法天地，而观于先圣。士庶之义，必奉于父母，而正于君长。
故虽有明君，士不先教，不可用也。古之教民，必立贵贱之伦经，使不相陵。德义
不相逾，材技不相掩，勇力不相犯，故力同而意和也。
　　古者，国容不入军，军容不入国，故德义不相逾。上贵不伐之士；不伐之士，
上之器也；苟不伐，则无求，无求则不争。国中之听，必得其情；军旅之听，必得
其宜；故材技不相掩。从命为士，上赏；犯命为士，上戮；故勇力不相犯，既致教
其民然后谨选而使之。事极修，则百官给矣，教极省，则民兴良矣；习惯成，则民
体俗矣，教化之至也。
　　古者逐奔不远，纵缓不及，不远则难诱，不及则难陷。以礼为固，以仁为胜，
既胜之后，其教可复；是以君子贵之也。
　　有虞氏戒于国中，欲民体其命也；夏后氏誓于军中，欲民先成其虑也；殷誓于
军门之外，欲民先意，以行事也；周将交刃而誓之，以致民志也。
　　夏后氏正其德也，未用兵之刃，故其兵不杂；殷义也，始用兵之刃矣；周力也，
尽用兵之刃矣。
　　夏赏于朝，贵善也；殷戮于市，威不善也；周赏于朝，戮于市，劝君子惧小人
也。三王彰其德一也。
　　
<script>mpanel(1);</script>
　　兵不杂，则不利；长兵以卫，短兵以守。太长，则难犯；太短，则不及；太轻，
则锐，锐，则易乱；太重，则钝，钝则不济。
　　戎车：夏后氏曰钩车，先正也；殷曰寅车，先疾也；周曰元戎，先良也。
　　旗：夏后氏玄，首人之执也；殷白，天之义也；周黄，地之道也。
　　章：夏后氏以日月，尚明也；殷以虎白，戎也；周以龙，尚文也。
　　师多务威，则民诎；少威，则民不胜。上使民不得其义，百姓不得其叙，技用
不得其利，牛马不得其任，有司凌之，此谓多威，多威则民诎。上不尊德而任诈慝，
不尊道而任勇力，不贵用命而贵犯命，不贵善行而贵暴行。凌之有司，此谓少威，
少威则民不胜。
　　军旅以舒为主，舒则民力足。虽交兵致刃，徒不驱，车不驰，逐奔不逾列，是
以不乱。军旅之固，不失行列之政，不绝人马之力，迟速不过诫命。
　　古者国容不入军，军容不入国。军容入国，则民德废；国容入军，则民德弱。
故在国言文而语温，在朝恭以逊；修己以待人，不召不至，不问不言，难进易退，
在军抗而立，在行遂而果，介者不拜，兵车不式，城上不趋，危事不齿。故礼与法
表里也，文与武左右也。
　　古者贤王明民之德，尽民之善，故无废德，无简民，赏无所生，罚无所试。有
虞氏不赏不罚，而民可用，至德也；夏赏而不罚，致教也；殷罚而不赏，至威也；
周以赏罚，德衰也。
　　赏不逾时，欲民速得为善之利也；罚不迁列，欲民速睹，为不善之害也。大捷
不赏，上下皆不伐善；上苟不伐善，则不骄矣；下苟不伐善，必亡等矣。上下不伐
善若此，让之至也。大败不诛，上下皆以不善在己；上苟以不善在己，必悔其过；
下苟以不善在己，必远其罪。上下分恶，若此，让之至也。
　　古者戍军，三年不兴，睹民之劳也。上下相报，若此，和之至也。得意则凯歌，
示喜也。偃伯灵台，答民之劳，示休也。
<p>
　　●定爵第三
　　凡战：定爵位，著功罪；收游士，申教诏；讯厥众，求厥技；方虑极物，辨嫌
推疑；养力索巧，因心之动。
　　凡战：固众相利，治乱，进止，服正，成耻约法省罚；小罪乃杀，小罪胜，大
罪因。
　　顺天、阜财、怿众、利地、右兵，是谓五虑。顺天，奉时；阜财，因敌；怿众，
勉若；利地，守隘险阻；右兵，弓矢御，殳矛守，戈戟助。凡五兵五当，长以卫短，
短以救长。
　　迭战则久，皆战则强。见物与侔，是谓两支。主固勉若，视敌而举。
　　将心，心也；众心，心也；马、牛、车、兵、佚、饱，力也。教，惟豫；战，
惟节。将军，身也；卒，支也；五指，拇也。
　　凡战，智也；斗，勇也；阵，巧也。用其所欲，行其所能，废其不欲不能；于
敌反是。
　　凡战：有天，有财，有善。时日不迁，龟胜微行，是谓有天；众有有，因生美，
是谓有财；人习阵利，极物以豫，是谓有善。
　　人勉及任，是谓乐人。大军以固，多力以烦，堪物简治，见物应卒，是谓行豫。
轻车轻徒，弓矢固御，是谓大军。密静多内力，是谓固阵。因是进退，是谓多力。
上暇人教，是谓烦阵。然有以职，是谓堪物。因是辨物。是谓简治。
　　称众因地，因敌，令阵，攻战守，进退止，前后序，车徒因，是谓战参。不服、
不信、不和、怠、疑、厌、慑、枝、柱、诎、顿、肆、崩、缓，是谓战患。
　　骄骄、慑慑、吟嚝、虞、惧、事悔，是谓毁折。
　　大小、坚柔、参伍、众寡、凡两，是谓战权。
　　凡战：间远观迩；因时，因财；贵信，恶疑。
　　作兵义作事时，使人惠，见敌静，见乱暇见危难，无忘其众。居国惠以信，在
军广以武，刃上果以敏。居国和，在军法，刃上察。居国见好，在军见方，刃上见
信。
　　凡阵，行惟疏，战惟密，兵惟杂。人教厚，静乃治，威利章，相守义，则人勉；
虑多成，则人服；时中服，厥次治。物既章，目乃明；虑既定，心乃强；进退无疑。
见敌无谋，听诛无谁。其名，无变，其旗。
　　凡事善则长，因古则行；誓作章，人乃强；灭厉祥，灭厉祥之道一：曰义、被
之以信，临之以强。
　　成基一天下之形，人莫不说，是谓兼用其人。一曰权，成其溢，夺其好，我自
其外，使自其内。
　　一曰人，二曰正，三曰辞，四曰巧，五曰火，六曰水，七曰兵，是谓七政。荣、
利、耻、死，是谓四守。容色积威，不过改意，凡此道也。
　　唯仁有亲；有仁无信，反败厥身。人人；正正；辞辞；火火。
　　凡战之道：既作其气，因发其政；假之以色，道之以辞；因惧而戒，因欲而事；
蹈敌制地，以职命之；是谓战法。
　　凡人之形，由众之求；试以名行，必善，行之。若行不行，身以将之，若行而
行，因使勿忘；三乃成章，人生之宜，谓之法。
　　凡治乱之道：一曰仁，一曰信，三曰直，四曰一，五曰义，六曰变，七曰尊。
立法：一曰受，二曰法，三曰立，四曰疾，五曰御其服，六曰等其色，七曰百官宜，
无淫服。
　　凡军：使法在己曰专，与下畏法曰法：军无小听战无小利；日成，行微：曰道。
　　凡战：正不符，则事专；不服，则法；不相信，则一。若怠，则动之；若疑，
则变之；若人不信上，则行其不复；自古之政也。
<p>
　　●严位第四
　　凡战之道：位欲严，政欲栗，力欲窕，气欲闲，心欲一。
　　凡战之道：等道义，立卒伍，定行列，正纵横，察名实，立进俯，坐进跪，畏
则密，危则坐。远者视之则不畏，迩者勿视则不散。位，下左右，下甲，坐，誓徐
行之。位逮徒甲，筹以轻重，振马躁，徒甲畏亦密之。跪坐、坐伏则膝行，而宽誓
之。起噪，鼓而进，则以铎止子。衔枚誓，糗坐，膝行而推之。执戮禁顾，噪以先
之；若畏太盛，则勿戮杀，示以颜色告之以所生，循省其职。
　　凡三军：人戒分日，人禁不息，不可以分食；方其疑惑，可师，可服。
　　凡战，以力久，以气胜，以固久，以危胜。本心固，新气胜，以甲固，以兵胜。
凡车以密固，徒以坐固，甲以重固，兵以轻胜。
　　人有胜心，惟敌之视；人有畏心，惟畏之视。两心交定，两利若一；两为之职，
惟权视之。
　　凡战，以轻行轻则危，以重行重则无功，以轻行重则败。以重行轻则战；故战，
相为轻重。
　　舍，谨甲兵；行阵，行列；战，谨进止。
　　凡战，敬则慊，率则服；上烦，轻；上暇，重；奏鼓轻，舒鼓重；服肤轻，服
美重。
　　凡马车坚，甲兵利，轻乃重。
　　上同无获，上专多死，上生多疑，上死不胜。
　　凡人，死爱，死怒，死威，死义，死利。凡战之道，教约人轻死，道约人死正。
　　凡战，若胜若否、若天若人。
　　凡战，三军之戒，无过三日，一卒之警，无过分日；一人之禁，无过皆息。
　　凡大善用本，其次用末；执略守微，本末唯权，战也。
　　凡胜，三军一人，胜。
　　凡鼓，鼓旌旗、鼓车、鼓马、鼓徒、鼓兵、鼓首、鼓足，鼓兼齐。
　　凡战，既固勿重，重进勿尽，凡尽危。
　　凡战，非阵之难，使人可阵难；非使可阵难，使人可用难；非知之难，行之难。
　　人，方有性，性州异；教成俗，俗州异，道化俗。
　　凡众寡，既胜若，兵不告利，甲不告坚，车不告固，马不告良；众不自多，未
获道。
　　凡战胜，则与众分善。若将复战则重赏罚。若使不胜，取过在己，复战则誓己，
居前，无复先术，胜否勿反；是谓正则。
　　凡民，以仁救，以义战，以智决，以勇斗，以信专，以利劝，以功胜。故心中
仁，行中义；堪物智也，堪大勇也，堪久信也。
　　让以和，人以洽；予以不循，争贤以为人，说其心，效其力。
　　凡战，击其微静，避其强静；击其倦劳，避其闲窕；击其大惧，避其小惧，自
古之政也。
<p>
　　●用众第五
　　凡战之道，用寡固，用众治；寡利烦，众利正。用众进止，用寡进退。众以合
寡，则远裹而阙之；若分而迭击，寡以待众；若众疑之，则自用之。擅利则释旗，
迎而反之。敌若众，则相众而受裹。敌若寡若畏，则避之开之。
　　凡战，背风，背高，右高左险；历沛历圮，兼舍环龟。
　　凡战，设而观其作，视敌而举。待则循而勿鼓，待众之作；攻则屯而伺之。
　　凡战，众寡以观其变，进退以观其固，危而观其惧，静而观其怠，动而观其疑，
袭而观其治。击其疑，加其卒，致其屈，袭其规。因其不避，阻其图，夺其虑，乘
其惧。
　　凡从奔勿息，敌人或止于路，则虑之。凡近敌都，必有进路，退必有反虑。
　　凡战，先则弊，后则慑；息则怠，不息亦弊，息久亦反。
　　其慑书亲绝，是谓绝顾之虑；选良次兵，是谓益人之强；弃任节食，是谓开人
之意；自古之政也。
<p>
　　

<hr><a href="0_INDEX.html">回目录</a>
</body></html>

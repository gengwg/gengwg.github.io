<html>
<head><meta http-equiv="Content-Type" content="text/html" charset="gb2312"><BODY BGCOLOR="#FFF4E4">

<title>唐史演义</title>
</head>

<center><h3>自序</h3></center>
<hr>
<p>
　　昔石晋刘d暨史官张昭远等，纂成唐史二百卷，历述唐朝二百九十年事，后人少之，谓
其纪次无法，事实零落，于是宋仁宗庆历年间，复出新编，都二百二十五卷，计十有七年而
始成，主其事者为欧阳修宋祁。夫欧宋为北宋名儒，视刘d张昭远辈，文名较盛，又经十余
载之征文考献，凡五代时之未曾刊行者，至此已尽流传，据以参证，应得精详。况草创者难
为力，润色者易为功，得新掩旧，可不待言。然议者犹讥其用字奇涩，未免不文，刊削诏令，
不无太略，甚矣作史之难也！
<p>
　　顾作史固难，读史亦难。《旧唐书》凡二百卷，《新唐书》且多至二百二十五卷，畴能
一一尽窥，阅读无遗？外此如孙甫之《唐史记》，赵瞻之《唐春秋》，陈彭年之《唐纪》，
袁枢之《唐史纪事本末》，或百卷数十卷不等，即终日埋案披览不辍，恐亦未能悉诵也。后
生小子，学识有限，欲取唐史而尽读之，匪惟不暇，抑病未能，乃转而采诸坊间诸旧小说，
如所谓《隋唐演义》《说唐全传》《薛家将》《征东》《征西》《罗通扫北》以及《西游
记》《长生殿》《镜花缘》《绿牡丹》诸书，日夕展览，目为实迹，庸讵知其语出无稽，事
多伪造，增人智识则不足，乱人心术且有余耶！
<p>
　　鄙人不敏，曾举宋元明清诸史事，编为通俗演义，陆续印行，海内大雅，不讥m陋，且
谓可得通俗教育之助，爰再逆流而上，就唐事以为演述，共成百回，以正史为经，务求确
凿，以轶闻为纬，不尚虚诬。徐懋功未作军师，李药师何来仙术？罗艺叛死，乌有子孙，叔
宝扬名，未及儿女。唐玄奘取经西竺，宁惹妖魔？薛仁贵立绩天山，岂藉子妇？则天淫秽，
不闻私产生男，玉环伏诛，怎得皈真圆耦？种种谬妄，琐亵之谈，辞而辟之，破世俗之迷信
者在此，附史家之羽翼者亦在此。子虚乌有诸先生，谅无从窃笑于旁也。惟书成仓猝，未经
重订，亥豕鲁鱼，在所不免，匡我未逮，是所望于海内诸史学家！中华民国十有一年，岁次
壬戍夏正重九之辰，古越蔡东帆自序于临江书舍。
<p><hr>
<center><a href="_content.html">回目录</a>　　<a href="002.htm">下一回</a></center>
</body>
</html>

<html>
<head>
<meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>唐诗三百首</title>
</head>
<center><h2>唐诗三百首</h2></center>
<p>
　　此电子版本乃由Ned Walsh于一九九二年春陆续输入。当时他是美国Columbia大学的博士
班学生。他断断续续地学习了十年的中文，其博士论文的主题将是关于北宋时期的词。我于
该年春末将全文校正一遍，并稍改Ned的格式。全本共有三百又二十首诗，原由蘅塘退士选辑
，分为六卷。以下目录中，右端列的是诗的编号。<br>
　　　　　　　　　　　　　　　　　　　　　　　　单维彰 1992-7-5
<p>
　　卷一、五言古诗 . . . . . . . . . . . . . . . . . . . . . . . . 001<br>
　　　　　乐府 . . . . . . . . . . . . . . . . . . . . . . . . . . 036<br>
　　卷二、七言古诗 . . . . . . . . . . . . . . . . . . . . . . . . 046<br>
　　　　　乐府 . . . . . . . . . . . . . . . . . . . . . . . . . . 074<br>
　　卷三、五言律诗 . . . . . . . . . . . . . . . . . . . . . . . . 090<br>
　　卷四、七言律诗 . . . . . . . . . . . . . . . . . . . . . . . . 170<br>
　　　　　乐府 . . . . . . . . . . . . . . . . . . . . . . . . . . 223<br>
　　卷五、五言绝句 . . . . . . . . . . . . . . . . . . . . . . . . 224<br>
　　　　　乐府 . . . . . . . . . . . . . . . . . . . . . . . . . . 253<br>
　　卷六、七言绝句 . . . . . . . . . . . . . . . . . . . . . . . . 261<br>
　　　　　乐府 . . . . . . . . . . . . . . . . . . . . . . . . . . 312
<p>
<p>
　　　　　　　　001张九龄：感遇四首之一
<p>
　　　　　　　　孤鸿海上来，池潢不敢顾。<br>
　　　　　　　　侧见双翠鸟，巢在三珠树。<br>
　　　　　　　　矫矫珍木巅，得无金丸惧。<br>
　　　　　　　　美服患人指，高明逼神恶。<br>
　　　　　　　　今我游冥冥，弋者何所慕。
<p>
　　　　　　　　002张九龄：感遇四首之二
<p>
　　　　　　　　兰叶春葳蕤，桂华秋皎洁。<br>
　　　　　　　　欣欣此生意，自尔为佳节。<br>
　　　　　　　　谁知林栖者，闻风坐相悦。<br>
　　　　　　　　草木有本心，何求美人折？
<p>
　　　　　　　　003张九龄：感遇四首之三
<p>
　　　　　　　　幽人归独卧，滞虑洗孤清。<br>
　　　　　　　　持此谢高鸟，因之传远情。<br>
　　　　　　　　日夕怀空意，人谁感至精？<br>
　　　　　　　　飞沈理自隔，何所慰吾诚？
<p>
　　　　　　　　004张九龄：感遇四首之四
<p>
　　　　　　　　江南有丹橘，经冬犹绿林。<br>
　　　　　　　　岂伊地气暖，自有岁寒心。<br>
　　　　　　　　可以荐嘉客，奈何阻重深！<br>
　　　　　　　　运命惟所遇，循环不可寻。<br>
　　　　　　　　徒言树桃李，此木岂无阴？
<p>
　　　　　　　　005李白：下终南山过斛斯山人宿置酒
<p>
　　　　　　　　暮从碧山下，山月随人归，<br>
　　　　　　　　却顾所来径，苍苍横翠微。<br>
　　　　　　　　相携及田家，童稚开荆扉。<br>
　　　　　　　　绿竹入幽径，青萝拂行衣。<br>
　　　　　　　　欢言得所憩，美酒聊共挥。<br>
　　　　　　　　长歌吟松风，曲尽河星稀。<br>
　　　　　　　　我醉君复乐，陶然共忘机。
<p>
　　　　　　　　006李白：月下独酌
<p>
　　　　　　　　花间一壶酒，独酌无相亲。<br>
　　　　　　　　举杯邀明月，对影成三人。<br>
　　　　　　　　月既不解饮，影徒随我身。<br>
　　　　　　　　暂伴月将影，行乐须及春。<br>
　　　　　　　　我歌月徘徊，我舞影零乱。<br>
　　　　　　　　醒时同交欢，醉后各分散。<br>
　　　　　　　　永结无情游，相期邈云汉。
<p>
　　　　　　　　007李白：春思
<p>
　　　　　　　　燕草如碧丝，秦桑低绿枝。<br>
　　　　　　　　当君怀归日，是妾断肠时。<br>
　　　　　　　　春风不相识，何事入罗帏？
<p>
　　　　　　　　008杜甫：望岳
<p>
　　　　　　　　岱宗夫如何，齐鲁青未了。<br>
　　　　　　　　造化钟神秀，阴阳割昏晓。<br>
　　　　　　　　汤胸生层云，决眦入归鸟，<br>
　　　　　　　　会当凌绝顶，一览众山小。
<p>
　　　　　　　　009杜甫：赠卫八处士
<p>
　　　　　　　　人生不相见，动如参与商。<br>
　　　　　　　　今夕复何夕，共此灯烛光。<br>
　　　　　　　　少壮能几时，鬓发各已苍。<br>
　　　　　　　　访旧半为鬼，惊呼热中肠。<br>
　　　　　　　　焉知二十载，重上君子堂。<br>
　　　　　　　　昔别君未婚，儿女忽成行。<br>
　　　　　　　　怡然敬父执，问我来何方。<br>
　　　　　　　　问答乃未已，驱儿罗酒浆。<br>
　　　　　　　　夜雨剪春韭，新炊间黄粱。<br>
　　　　　　　　主称会面难，一举累十觞。<br>
　　　　　　　　十觞亦不醉，感子故意长。<br>
　　　　　　　　明日隔山岳，世事两茫茫。
<p>
　　　　　　　　010杜甫：佳人
<p>
　　　　　　　　绝代有佳人，幽居在空谷。<br>
　　　　　　　　自云良家子，零落依草木。<br>
　　　　　　　　关中昔丧乱，兄弟遭杀戮。<br>
　　　　　　　　官高何足论，不得收骨肉。<br>
　　　　　　　　世情恶衰歇，万事随转烛。<br>
　　　　　　　　夫婿轻薄儿，新人美如玉。<br>
　　　　　　　　合昏尚知时，鸳鸯不独宿。<br>
　　　　　　　　但见新人笑，那闻旧人哭！<br>
　　　　　　　　在山泉水清，出山泉水浊。<br>
　　　　　　　　侍婢卖珠回，牵萝补茅屋。<br>
　　　　　　　　摘花不插发，采柏动盈掬。<br>
　　　　　　　　天寒翠袖薄，日暮倚修竹。
<p>
　　　　　　　　011杜甫：梦李白二首之一
<p>
　　　　　　　　死别已吞声，生别常恻恻。<br>
　　　　　　　　江南瘴疠地，逐客无消息。<br>
　　　　　　　　故人入我梦，明我长相忆。<br>
　　　　　　　　君今在罗网，何以有羽翼？<br>
　　　　　　　　恐非平生魂，路远不可测。<br>
　　　　　　　　魂来枫林青，魂返关塞黑。<br>
　　　　　　　　落月满屋梁，犹疑照颜色。<br>
　　　　　　　　水深波浪阔，无使蛟龙得。
<p>
　　　　　　　　012杜甫：梦李白二首之二
<p>
　　　　　　　　浮云终日行，游子久不至。<br>
　　　　　　　　三夜频梦君，情亲见君意。<br>
　　　　　　　　告归常局促，苦道来不易。<br>
　　　　　　　　江湖多风波，舟楫恐失坠。<br>
　　　　　　　　出门搔白首，若负平生志。<br>
　　　　　　　　冠盖满京华，斯人独憔悴。<br>
　　　　　　　　孰云网恢恢，将老身反累。<br>
　　　　　　　　千秋万岁名，寂寞身后事。
<p>
　　　　　　　　013王维：送别
<p>
　　　　　　　　下马饮君酒，问君何所之。<br>
　　　　　　　　君言不得意，归卧南山陲。<br>
　　　　　　　　但去莫复闻，白云无尽时。
<p>
　　　　　　　　014王维：送綦毋潜落第还乡
<p>
　　　　　　　　圣代无隐者，英灵尽来归。<br>
　　　　　　　　遂令东山客，不得顾采薇。<br>
　　　　　　　　既至金门远，孰云吾道非？<br>
　　　　　　　　江淮度寒食，京洛缝春衣。<br>
　　　　　　　　置酒长安道，同心与我违。<br>
　　　　　　　　行当浮桂棹，未几拂荆扉。<br>
　　　　　　　　远树带行客，孤城当落晖。<br>
　　　　　　　　吾谋适不用，勿谓知音稀。
<p>
　　　　　　　　015王维：青溪
<p>
　　　　　　　　言入黄花川，每逐青溪水。<br>
　　　　　　　　随山将万转，趣途无百里。<br>
　　　　　　　　声喧乱石中，色静深松里。<br>
　　　　　　　　漾漾泛菱荇，澄澄映葭苇。<br>
　　　　　　　　我心素已闲，清川澹如此。<br>
　　　　　　　　请留盘石上，垂钓将已矣。
<p>
　　　　　　　　016王维：渭川田家
<p>
　　　　　　　　斜光照墟落，穷巷牛羊归。<br>
　　　　　　　　野老念牧童，倚杖候荆扉。<br>
　　　　　　　　雉［句隹］麦苗秀，蚕眠桑叶稀。<br>
　　　　　　　　田夫荷锄立，相见语依依。<br>
　　　　　　　　即此羡闲逸，怅然吟式微。
<p>
　　　　　　　　017王维：西施咏
<p>
　　　　　　　　艳色天下重，西施宁久微。<br>
　　　　　　　　朝为越溪女，暮作吴宫妃。<br>
　　　　　　　　贱日岂殊众，贵来方悟稀。<br>
　　　　　　　　邀人傅脂粉，不自著罗衣。<br>
　　　　　　　　君宠益娇态，君怜无是非。<br>
　　　　　　　　当时浣纱伴，莫得同车归。<br>
　　　　　　　　持谢邻家子，效颦安可希！
<p>
　　　　　　　　018孟浩然：秋登兰山寄张五
<p>
　　　　　　　　北山白云里，隐者自怡悦。<br>
　　　　　　　　相望始登高，心随雁飞灭。<br>
　　　　　　　　愁因薄暮起，兴是清秋发。<br>
　　　　　　　　时见归村人，沙行渡头歇。<br>
　　　　　　　　天边树若荠，江畔洲如月。<br>
　　　　　　　　何当载酒来，共醉重阳节。
<p>
　　　　　　　　019孟浩然：夏日南亭怀辛大
<p>
　　　　　　　　山光忽西落，池月渐东上。<br>
　　　　　　　　散发乘夜凉，开轩卧闲敞。<br>
　　　　　　　　荷风送香气，竹露滴清响。<br>
　　　　　　　　欲取鸣琴弹，恨无知音赏。<br>
　　　　　　　　感此怀故人，中宵劳梦想。
<p>
　　　　　　　　020孟浩然：宿业师山房待丁大不至
<p>
　　　　　　　　夕阳度西岭，群壑倏已暝。<br>
　　　　　　　　松月生夜凉，风泉满清听。<br>
　　　　　　　　樵人归欲尽，烟鸟栖初定。<br>
　　　　　　　　之子期宿来，孤琴候萝径。
<p>
　　　　　　　　021王昌龄：同从弟南斋玩月忆山阴崔少府
<p>
　　　　　　　　高卧南斋时，开帷月初吐。<br>
　　　　　　　　清辉淡水木，演漾在窗户。<br>
　　　　　　　　苒苒几盈虚，澄澄变今古。<br>
　　　　　　　　美人清江畔，是夜越吟苦。<br>
　　　　　　　　千里其如何，微风吹兰杜。
<p>
　　　　　　　　022邱为：寻西山隐者不遇
<p>
　　　　　　　　绝顶一茅茨，直上三十里。<br>
　　　　　　　　扣关无僮仆，窥室惟案几。<br>
　　　　　　　　若非巾柴车，应是钓秋水。<br>
　　　　　　　　差池不相见，黾勉空仰止。<br>
　　　　　　　　草色新雨中，松声晚窗里。<br>
　　　　　　　　及兹契幽绝，自足荡心耳。<br>
　　　　　　　　虽无宾主意，颇得清净理。<br>
　　　　　　　　兴尽方下山，何必待之子。
<p>
　　　　　　　　023綦毋潜：春泛若耶溪
<p>
　　　　　　　　幽意无断绝，此去随所偶。<br>
　　　　　　　　晚风吹行舟，花路入溪口。<br>
　　　　　　　　际夜转西壑，隔山望南斗。<br>
　　　　　　　　潭烟飞溶溶，林月低向后。<br>
　　　　　　　　生事且弥漫，愿为持竿叟。
<p>
　　　　　　　　024常建：宿王昌龄隐居
<p>
　　　　　　　　清溪深不测，隐处唯孤云。<br>
　　　　　　　　松际露微月，清光犹为君。<br>
　　　　　　　　茅亭宿花影，药院滋苔纹。<br>
　　　　　　　　余亦谢时去，西山鸾鹤群。
<p>
　　　　　　　　025岑参：与高适薛据登慈恩寺浮图
<p>
　　　　　　　　塔势如涌出，孤高耸天宫。<br>
　　　　　　　　登临出世界，磴道盘虚空。<br>
　　　　　　　　突兀压神州，峥嵘如鬼工。<br>
　　　　　　　　四角碍白日，七层摩苍穹。<br>
　　　　　　　　下窥指高鸟，俯听闻惊风。<br>
　　　　　　　　连山若波涛，奔凑如朝东。<br>
　　　　　　　　青槐夹驰道，宫馆何玲珑！<br>
　　　　　　　　秋色从西来，苍然满关中。<br>
　　　　　　　　五陵北原上，万古青蒙蒙。<br>
　　　　　　　　净理了可悟，胜因夙所宗。<br>
　　　　　　　　誓将挂冠去，觉道资无穷。
<p>
　　　　　　　　026元结：贼退示官吏并序
<p>
　　癸卯岁，西原贼入道州，焚烧杀掠，几尽而去。明年，贼又攻永州，破邵，不犯此州边鄙
而退，岂力能制敌欤？盖蒙其伤怜而已！诸史何为忍苦征敛！故作诗一篇以示官吏。
<p>
　　　　　　　　昔岁逢太平，山林二十年。<br>
　　　　　　　　泉源在庭户，洞壑当门前。<br>
　　　　　　　　井税有常期，日晏犹得眠。<br>
　　　　　　　　忽然遭时变，数岁亲戎旃。<br>
　　　　　　　　今来典斯郡，山夷又纷然。<br>
　　　　　　　　城小贼不屠，人贫伤可怜。<br>
　　　　　　　　是以陷邻境，此州独见全。<br>
　　　　　　　　使臣将王命，岂不如贼焉！<br>
　　　　　　　　令彼征敛者，迫之如火煎。<br>
　　　　　　　　谁能绝人命，以作时世贤。<br>
　　　　　　　　思欲委符节，引竿自刺船。<br>
　　　　　　　　将家就鱼麦，归老江湖边。
<p>
　　　　　　　　027韦应物：郡斋雨中与诸文士燕集
<p>
　　　　　　　　兵卫森画戟，宴寝凝清香。<br>
　　　　　　　　海上风雨至，逍遥池阁凉。<br>
　　　　　　　　烦疴近消散，嘉宾复满堂。<br>
　　　　　　　　自惭居处崇，未睹斯民康。<br>
　　　　　　　　理会是非遣，性达形迹忘。<br>
　　　　　　　　鲜肥属时禁，蔬果幸见尝。<br>
　　　　　　　　俯饮一杯酒，仰聆金玉章。<br>
　　　　　　　　神欢体自轻，意欲凌风翔。<br>
　　　　　　　　吴中盛文史，群彦今汪洋。<br>
　　　　　　　　方知大蕃地，岂曰财赋强。
<p>
　　　　　　　　028韦应物：初发扬子寄元大校书
<p>
　　　　　　　　凄凄去亲爱，泛泛入烟雾。<br>
　　　　　　　　归棹洛阳人，残钟广陵树。<br>
　　　　　　　　今朝为此别，何处还相遇。<br>
　　　　　　　　世事波上舟，沿洄安得住。
<p>
　　　　　　　　029韦应物：寄全椒山中道士
<p>
　　　　　　　　今朝郡斋冷，忽念山中客。<br>
　　　　　　　　涧底束荆薪，归来煮白石。<br>
　　　　　　　　欲持一瓢酒，远慰风雨夕。<br>
　　　　　　　　落叶满空山，何处寻行迹。
<p>
　　　　　　　　030韦应物：长安遇冯著
<p>
　　　　　　　　客从东方来，衣上灞陵雨。<br>
　　　　　　　　问客何为来，采山因买斧。<br>
　　　　　　　　冥冥花正开，扬扬燕新乳。<br>
　　　　　　　　昨别今已春，鬓丝生几缕。
<p>
　　　　　　　　031韦应物：夕次盱眙县
<p>
　　　　　　　　落帆逗淮镇，停舫临孤驿。<br>
　　　　　　　　浩浩风起波，冥冥日沈夕。<br>
　　　　　　　　人归山郭暗，雁下芦洲白。<br>
　　　　　　　　独夜忆秦关，听钟未眠客。
<p>
　　　　　　　　032韦应物：东郊
<p>
　　　　　　　　吏舍局终年，出郊旷清曙。<br>
　　　　　　　　杨柳散和风，青山澹吾虑。<br>
　　　　　　　　依丛适自憩，缘涧还复去。<br>
　　　　　　　　微雨霭芳原，春鸠鸣何处？<br>
　　　　　　　　乐幽心屡止，遵事迹犹遽。<br>
　　　　　　　　终罢斯结庐，慕陶真可庶。
<p>
　　　　　　　　033韦应物：送杨氏女
<p>
　　　　　　　　永日方戚戚，出行复悠悠。<br>
　　　　　　　　女子今有行，大江溯轻舟。<br>
　　　　　　　　尔辈苦无恃，抚念益慈柔。<br>
　　　　　　　　幼为长所育，两别泣不休。<br>
　　　　　　　　对此结中肠，义往难复留！<br>
　　　　　　　　自小阙内训，事姑贻我忧。<br>
　　　　　　　　赖兹托令门，仁恤庶无尤。<br>
　　　　　　　　贫俭诚所尚，资从岂待周？<br>
　　　　　　　　孝恭遵妇道，容止顺其猷。<br>
　　　　　　　　别离在今晨，见尔当何秋。<br>
　　　　　　　　居闲始自遣，临感忽难收。<br>
　　　　　　　　归来视幼女，零泪缘缨流。
<p>
　　　　　　　　034柳宗元：晨诣超师院读禅经
<p>
　　　　　　　　汲井漱寒齿，清心拂尘服。<br>
　　　　　　　　闲持贝叶书，步出东斋读。<br>
　　　　　　　　真源了无取，忘迹世所逐。<br>
　　　　　　　　遗言冀可冥，缮性何由熟？<br>
　　　　　　　　道人庭宇静，苔色连深竹。<br>
　　　　　　　　日出雾露馀，青松如膏沐。<br>
　　　　　　　　澹然离言说，悟悦心自足。
<p>
　　　　　　　　035柳宗元：溪居
<p>
　　　　　　　　久为簪组累，幸此南夷谪。<br>
　　　　　　　　闲依农圃邻，偶似山林客。<br>
　　　　　　　　晓耕翻露草，夜榜响溪石。<br>
　　　　　　　　来往不逢人，长歌楚天碧。
<p>
　　　　　　　　036王昌龄：塞上曲
<p>
　　　　　　　　蝉鸣空桑林，八月萧关道。<br>
　　　　　　　　出塞复入塞，处处黄芦草。<br>
　　　　　　　　从来幽并客，皆向沙场老。<br>
　　　　　　　　莫学游侠儿，矜夸紫骝好。
<p>
　　　　　　　　037王昌龄：塞下曲
<p>
　　　　　　　　饮马渡秋水，水寒风似刀。<br>
　　　　　　　　平沙日未没，黯黯见临洮。<br>
　　　　　　　　昔日长城战，咸言意气高。<br>
　　　　　　　　黄尘足今古，白骨乱蓬蒿。
<p>
　　　　　　　　038李白：关山月
<p>
　　　　　　　　明月出天山，苍茫云海间。<br>
　　　　　　　　长风几万里，吹度玉门关。<br>
　　　　　　　　汉下白登道，胡窥青海湾。<br>
　　　　　　　　由来征战地，不见有人还。<br>
　　　　　　　　戍客望边色，思归多苦颜。<br>
　　　　　　　　高楼当此夜，叹息未应闲。
<p>
　　　　　　　　039李白：子夜四时歌：春歌
<p>
　　　　　　　　秦地罗敷女，采桑绿水边。<br>
　　　　　　　　素手青条上，红妆白日鲜。<br>
　　　　　　　　蚕饥妾欲去，五马莫留连。
<p>
　　　　　　　　040李白：子夜四时歌：夏歌
<p>
　　　　　　　　镜湖三百里，菡萏发荷花。<br>
　　　　　　　　五月西施采，人看隘若耶。<br>
　　　　　　　　回舟不待月，归去越王家。
<p>
　　　　　　　　041李白：子夜四时歌：秋歌
<p>
　　　　　　　　长安一片月，万户捣衣声。<br>
　　　　　　　　秋风吹不尽，总是玉关情。<br>
　　　　　　　　何日平胡虏，良人罢远征？
<p>
　　　　　　　　042李白：子夜四时歌：冬歌
<p>
　　　　　　　　明朝驿使发，一夜絮征袍。<br>
　　　　　　　　素手抽针冷，那堪把剪刀。<br>
　　　　　　　　裁缝寄远道，几日到临洮？
<p>
　　　　　　　　043李白：长干行
<p>
　　　　　　　　妾发初覆额，折花门前剧。<br>
　　　　　　　　郎骑竹马来，绕床弄青梅。<br>
　　　　　　　　同居长干里，两小无嫌猜。<br>
　　　　　　　　十四为君妇，羞颜未尝开。<br>
　　　　　　　　低头向暗壁，千唤不一回。<br>
　　　　　　　　十五始展眉，愿同尘与灰。<br>
　　　　　　　　常存抱柱信，岂上望夫台！<br>
　　　　　　　　十六君远行，瞿塘滟预堆。<br>
　　　　　　　　五月不可触，猿鸣天上哀。<br>
　　　　　　　　门前迟行迹，一一生绿苔。<br>
　　　　　　　　苔深不能扫，落叶秋风早。<br>
　　　　　　　　八月蝴蝶来，双飞西园草。<br>
　　　　　　　　感此伤妾心，坐愁红颜老。<br>
　　　　　　　　早晚下三巴，预将书报家。<br>
　　　　　　　　相迎不道远，直至长风沙。
<p>
　　　　　　　　044孟郊：烈女操
<p>
　　　　　　　　梧桐相待老，鸳鸯会双死。<br>
　　　　　　　　贞妇贵殉夫，舍生亦如此。<br>
　　　　　　　　波澜誓不起，妾心井中水。
<p>
　　　　　　　　045孟郊：游子吟
<p>
　　　　　　　　慈母手中线，游子身上衣。<br>
　　　　　　　　临行密密缝，意恐迟迟归。<br>
　　　　　　　　谁言寸草心，报得三春辉？
<p>
　　　　　　　　046陈子昂：登幽州台歌
<p>
　　　　　　　　前不见古人，后不见来者。<br>
　　　　　　　　念天地之悠悠，独怆然而涕下！
<p>
　　　　　　　　047李颀：古意
<p>
　　　　　　　　男儿事长征，少小幽燕客。<br>
　　　　　　　　赌胜马蹄下，由来轻七尺。<br>
　　　　　　　　杀人莫敢前，须如猬毛磔。<br>
　　　　　　　　黄云陇底白雪飞，未得报恩不能归。<br>
　　　　　　　　辽东小妇年十五，惯弹琵琶解歌舞。<br>
　　　　　　　　今为羌笛出塞声，使我三军泪如雨！
<p>
　　　　　　　　048李颀：送陈章甫
<p>
　　　　　　　　四月南风大麦黄，枣花未落桐叶长。<br>
　　　　　　　　青山朝别暮还见，嘶马出门思故乡。<br>
　　　　　　　　陈侯立身何坦荡，虬须虎眉仍大颡。<br>
　　　　　　　　腹中贮书一万卷，不肯低头在草莽。<br>
　　　　　　　　东门酤酒饮我曹，心轻万事皆鸿毛。<br>
　　　　　　　　醉卧不知白日暮，有时空望孤云高。<br>
　　　　　　　　长河浪头连天黑，津口停舟渡不得。<br>
　　　　　　　　郑国游人未及家，洛阳行子空叹息。<br>
　　　　　　　　闻道故林相识多，罢官昨日今如何？
<p>
　　　　　　　　049李颀：琴歌
<p>
　　　　　　　　主人有酒欢今夕，请奏鸣琴广陵客。<br>
　　　　　　　　月照城头乌半飞，霜凄万树风入衣。<br>
　　　　　　　　铜炉华烛烛增辉，初弹渌水后楚妃。<br>
　　　　　　　　一声已动物皆静，四座无言星欲稀。<br>
　　　　　　　　清淮奉使千馀里，敢告云山从此始？
<p>
　　　　　　　　050李颀：听董大弹胡笳声兼寄语弄房给事
<p>
　　　　　　　　蔡女昔造胡笳声，一弹一十有八拍。<br>
　　　　　　　　胡人落泪沾边草，汉使断肠对归客。<br>
　　　　　　　　古戍苍苍烽火寒，大荒沈沈飞雪白。<br>
　　　　　　　　先拂声弦后角羽，四郊秋叶惊［扌戚］［扌戚］。<br>
　　　　　　　　董夫子，通神明，深山窃听来妖精。<br>
　　　　　　　　言迟更速皆应手，将往复旋如有情。<br>
　　　　　　　　空山百鸟散还合，万里浮云阴且晴。<br>
　　　　　　　　嘶酸雏雁失群夜，断绝胡儿恋母声。<br>
　　　　　　　　川为静其波，鸟亦罢其鸣。<br>
　　　　　　　　乌孙部落家乡远，逻娑沙尘哀怨生。<br>
　　　　　　　　幽音变调忽飘洒，长风吹林雨堕瓦。<br>
　　　　　　　　迸泉飒飒飞木末，野鹿呦呦走堂下。<br>
　　　　　　　　长安城连东掖垣，凤凰池对青琐门。<br>
　　　　　　　　高才脱略名与利，日夕望君抱琴至。
<p>
　　　　　　　　051李颀：听安万善吹筚篥歌
<p>
　　　　　　　　南山截竹为筚篥，此乐本自龟兹出。<br>
　　　　　　　　流传汉地曲转奇，凉州胡人为我吹。<br>
　　　　　　　　傍邻闻者多叹息，远客思乡皆泪垂。<br>
　　　　　　　　世人解听不解赏，长飙风中自来往。<br>
　　　　　　　　枯桑老柏寒飕［风留］，九雏鸣凤乱啾啾。<br>
　　　　　　　　龙吟虎啸一时发，万籁百泉相与秋。<br>
　　　　　　　　忽然更作渔阳掺，黄云萧条白日暗。<br>
　　　　　　　　变调如闻杨柳春，上林繁花照眼新。<br>
　　　　　　　　岁夜高堂列明烛，美酒一杯声一曲。
<p>
　　　　　　　　052孟浩然：夜归鹿门山歌
<p>
　　　　　　　　山寺钟鸣昼已昏，渔梁渡头争渡喧。<br>
　　　　　　　　人随沙路向江村，余亦乘舟归鹿门。<br>
　　　　　　　　鹿门月照开烟树，忽到庞公栖隐处。<br>
　　　　　　　　岩扉松径长寂寥，惟有幽人自来去。
<p>
　　　　　　　　053李白：庐山谣寄卢侍御虚舟
<p>
　　　　　　　　我本楚狂人，凤歌笑孔丘。<br>
　　　　　　　　手持绿玉杖，朝别黄鹤楼。<br>
　　　　　　　　五岳寻仙不辞远，一生好入名山游。<br>
　　　　　　　　庐山秀出南斗傍，屏风九叠云锦张。<br>
　　　　　　　　影落明湖青黛光，金阙前开二峰长。<br>
　　　　　　　　银河倒挂三石梁，香炉瀑布遥相望。<br>
　　　　　　　　回崖沓障凌苍苍。<br>
　　　　　　　　翠影红霞映朝日，鸟飞不到吴天长。<br>
　　　　　　　　登高壮观天地间，大江茫茫去不黄。<br>
　　　　　　　　黄云万里动风色，白波九道流雪山。<br>
　　　　　　　　好为庐山谣，兴因庐山发。<br>
　　　　　　　　闲窥石镜清我心，谢公行处苍苔没。<br>
　　　　　　　　早服还丹无世情，琴心三叠道初成。<br>
　　　　　　　　遥见仙人彩云里，手把芙蓉朝玉京。<br>
　　　　　　　　先期汗漫九垓上，愿接卢敖游太清。
<p>
　　　　　　　　054李白：梦游天姥吟留别
<p>
　　　　　　　　海客谈瀛洲，烟涛微茫信难求。<br>
　　　　　　　　越人语天姥，云霓明灭或可睹。<br>
　　　　　　　　天姥连天向天横，势拔五岳掩赤城。<br>
　　　　　　　　天台四万八千丈，对此欲倒东南倾。<br>
　　　　　　　　我欲因之梦吴越，一夜飞渡镜湖月。<br>
　　　　　　　　湖月照我影，送我至剡溪。<br>
　　　　　　　　谢公宿处今尚在，渌水荡漾清猿啼。<br>
　　　　　　　　脚著谢公屐，身登青云梯。<br>
　　　　　　　　半壁见海日，空中闻天鸡。<br>
　　　　　　　　千岩万壑路不定，迷花倚石忽已暝。<br>
　　　　　　　　熊咆龙吟殷岩泉，栗深林兮惊层巅。<br>
　　　　　　　　云青青兮欲雨，水澹澹兮生烟。<br>
　　　　　　　　裂缺霹雳，丘峦崩摧。<br>
　　　　　　　　洞天石扇，訇然中开。<br>
　　　　　　　　青冥浩荡不见底，日月照耀金银台。<br>
　　　　　　　　霓为衣兮风为马，云之君兮纷纷而来下。<br>
　　　　　　　　虎鼓瑟兮鸾回车，仙之人兮列如麻。<br>
　　　　　　　　忽魂悸以魄动，恍惊起而长嗟。<br>
　　　　　　　　惟觉时之枕席，失向来之烟霞。<br>
　　　　　　　　世间行乐亦如此，古来万事东流水。<br>
　　　　　　　　别君去兮何时还？且放白鹿青崖间。<br>
　　　　　　　　须行即骑访名山。<br>
　　　　　　　　安能摧眉折腰事权贵，使我不得开心颜！
<p>
　　　　　　　　055李白：金陵酒肆留别
<p>
　　　　　　　　风吹柳花满店香，吴姬压酒唤客尝。<br>
　　　　　　　　金陵子弟来相送，欲行不行各尽觞。<br>
　　　　　　　　请君试问东流水，别意与之谁短长？
<p>
　　　　　　　　056李白：宣州谢［月兆］楼饯别校书叔云
<p>
　　　　　　　　弃我去者，昨日之日不可留。<br>
　　　　　　　　乱我心者，今日之日多烦忧！<br>
　　　　　　　　长风万里送秋雁，对此可以酣高楼。<br>
　　　　　　　　蓬莱文章建安骨，中间小谢又清发。<br>
　　　　　　　　俱怀逸兴壮思飞，欲上青天览明月。<br>
　　　　　　　　抽刀断水水更流，举杯销愁愁更愁。<br>
　　　　　　　　人生在世不称意，明朝散发弄扁舟。
<p>
　　　　　　　　057岑参：走马川行奉送封大夫出师西征
<p>
　　　　　　　　君不见走马川行雪海边，平沙莽莽黄入天。<br>
　　　　　　　　轮台九月风夜吼，一川碎石大如斗。<br>
　　　　　　　　随风满地石乱走，匈奴草黄马正肥。<br>
　　　　　　　　金山西见烟尘飞，汉家大将西出师。<br>
　　　　　　　　将军金甲夜不脱，半夜军行戈相拨。<br>
　　　　　　　　风头如刀面如割，马毛带雪汗气蒸。<br>
　　　　　　　　五花连钱旋作冰，幕中草檄砚水凝。<br>
　　　　　　　　虏骑闻之应胆慑，料知短兵不敢接。<br>
　　　　　　　　车师西门伫献捷！
<p>
　　　　　　　　058岑参：轮台歌奉送封大夫出师西征
<p>
　　　　　　　　轮台城头夜吹角，轮台城北旄头落。<br>
　　　　　　　　羽书昨夜过渠黎，单于已在金山西。<br>
　　　　　　　　戍楼西望烟尘黑，汉兵屯在轮台北。<br>
　　　　　　　　上将拥旄西出征，平明吹笛大军行。<br>
　　　　　　　　四边伐鼓雪海涌，三军大呼阴山动。<br>
　　　　　　　　虏塞兵气连云屯，战场白骨缠草根。<br>
　　　　　　　　剑河风急雪片阔，沙口石冻马蹄脱。<br>
　　　　　　　　亚相勤王甘苦辛，誓将报主静边尘。<br>
　　　　　　　　古来青史谁不见，今见功名胜古人。
<p>
　　　　　　　　059岑参：白雪歌送武判官归京
<p>
　　　　　　　　北风卷地白草折，胡天八月即飞雪。<br>
　　　　　　　　忽如一夜春风来，千树万树梨花开。<br>
　　　　　　　　散入珠帘湿罗幕，狐裘不暖锦衾薄。<br>
　　　　　　　　将军角弓不得控，都护铁衣冷犹著。<br>
　　　　　　　　瀚海阑干百丈冰，愁云黪淡万里凝。<br>
　　　　　　　　中军置酒饮归客，胡琴琵琶与羌笛。<br>
　　　　　　　　纷纷暮雪下辕门，风掣红旗冻不翻。<br>
　　　　　　　　轮台东门送君去，去时雪满天山路。<br>
　　　　　　　　山回路转不见君，雪上空留马行处。
<p>
　　　　　　　　060杜甫：韦讽录事宅观曹将军画马图
<p>
　　　　　　　　国初以来画鞍马，神妙独数江都王。<br>
　　　　　　　　将军得名三十载，人间又见真乘黄。<br>
　　　　　　　　曾貌先帝照夜白，龙池十日飞霹雳。<br>
　　　　　　　　内府殷红玛瑙盘，婕妤传诏才人索。<br>
　　　　　　　　盘赐将军拜舞归，轻纨细绮相追飞。<br>
　　　　　　　　贵戚权门得笔迹，始觉屏障生光辉。<br>
　　　　　　　　昔日太宗拳毛［马呙］，近时郭家狮子花。<br>
　　　　　　　　今之新图有二马。复令识者久叹嗟。<br>
　　　　　　　　此皆骑战一敌万，缟素漠漠开风沙。<br>
　　　　　　　　其余七匹亦殊绝，迥若寒空杂烟雪。<br>
　　　　　　　　霜蹄蹴踏长楸间，马官厮养森成列。<br>
　　　　　　　　可怜九马争神骏，顾视清高气深稳。<br>
　　　　　　　　借问苦心爱者谁，后有韦讽前支盾。<br>
　　　　　　　　忆昔巡幸新丰宫，翠花拂天来向东。<br>
　　　　　　　　腾骧磊落三万匹，皆与此图筋骨同。<br>
　　　　　　　　自从献宝朝河宗，无复射蛟江水中。<br>
　　　　　　　　君不见，金粟堆前松柏里。龙媒去尽鸟呼风。
<p>
　　　　　　　　061杜甫：丹青引赠曹霸将军
<p>
　　　　　　　　将军魏武之子孙，于今为庶为青门。<br>
　　　　　　　　英雄割据虽已矣，文采风流今尚存。<br>
　　　　　　　　学书初学卫夫人，但恨无过王右军。<br>
　　　　　　　　丹青不知老将至，富贵于我如浮云。<br>
　　　　　　　　开元之中常引见，承恩数上南熏殿。<br>
　　　　　　　　凌烟功臣少颜色，将军下笔开生面。<br>
　　　　　　　　良相头上进贤冠，猛将腰间大羽箭。<br>
　　　　　　　　褒公鄂公毛发动，英姿飒爽犹酣战。<br>
　　　　　　　　先帝天马玉花骢，画工如山貌不同。<br>
　　　　　　　　是日牵来赤墀下，迥立阊阖生长风。<br>
　　　　　　　　诏谓将军拂绢素，意匠惨淡经营中。<br>
　　　　　　　　斯须九重真龙出，一洗万古凡马空。<br>
　　　　　　　　玉花却在御榻上，榻上庭前屹相向。<br>
　　　　　　　　至尊含笑催赐金，圉人太仆皆惆怅。<br>
　　　　　　　　弟子韩干早入室，亦能画马穷殊相。<br>
　　　　　　　　干惟画肉不画骨，忍使骅骝气凋丧。<br>
　　　　　　　　将军画善盖有神，偶逢佳士亦写真。<br>
　　　　　　　　即今漂泊干戈际，屡貌寻常行路人。<br>
　　　　　　　　涂穷反遭俗眼白，世上未有如公贫。<br>
　　　　　　　　但看古来盛名下，终日坎［土禀］缠其身！
<p>
　　　　　　　　062杜甫：寄韩谏议
<p>
　　　　　　　　今我不乐思岳阳，身欲奋飞病在床。<br>
　　　　　　　　美人娟娟隔秋水，濯足洞庭望八荒。<br>
　　　　　　　　鸿飞冥冥日月白，青枫叶赤天雨霜。<br>
　　　　　　　　玉京群帝集北斗，或骑麒麟翳凤凰。<br>
　　　　　　　　芙蓉旌旗烟雾落，影动倒景摇潇湘。<br>
　　　　　　　　星宫之君醉琼浆，羽人稀少不在旁。<br>
　　　　　　　　似闻昨者赤松子，恐是汉代韩张良。<br>
　　　　　　　　昔随刘氏定长安，帷幄未改神惨伤。<br>
　　　　　　　　国家成败吾岂敢，色难腥腐餐枫香。<br>
　　　　　　　　周南留滞古所惜，南极老人应寿昌。<br>
　　　　　　　　美人胡为隔秋水，焉得置之贡玉堂？
<p>
　　　　　　　　063杜甫：古柏行
<p>
　　　　　　　　孔明庙前有老柏，柯如青铜根如石。<br>
　　　　　　　　双皮溜雨四十围，黛色参天二千尺。<br>
　　　　　　　　君臣已与时际会，树木犹为人爱惜。<br>
　　　　　　　　云来气接巫峡长，月出寒通雪山白。<br>
　　　　　　　　忆昨路绕锦亭东，先主武侯同［门必］宫。<br>
　　　　　　　　崔嵬枝干郊原古，窈窕丹青户牖空。<br>
　　　　　　　　落落盘踞虽得地，冥冥孤高多烈风。<br>
　　　　　　　　扶持自是神明力，正直元因造化功。<br>
　　　　　　　　大厦如倾要梁栋，万牛回首丘山重。<br>
　　　　　　　　不露文章世已惊，未辞剪伐谁能送？<br>
　　　　　　　　苦心岂免容蝼蚁？香叶终经宿鸾凤。<br>
　　　　　　　　志士幽人莫怨嗟，古来材大难为用！
<p>
　　　　　　　　064杜甫：观公孙大娘弟子舞剑器行并序
<p>
　　大历二年十月十九日夔府别驾元持宅见临颍李十二娘舞剑器，壮其蔚［足支］。问其所
师，曰：余公孙大娘弟子也。开元三载，余尚童稚，记于郾城观公孙氏舞剑器浑脱。浏漓顿
挫，独出冠时。自高头宜春梨园二伎坊内人，洎外供奉，晓是舞者，圣文神武皇帝初，公孙
一人而已。玉貌锦衣，况余白首！今兹弟子亦匪盛颜。既辨其由来，知波澜莫二。抚事慷慨
，聊为剑器行。昔者吴人张旭善草书书帖，数尝於邺县见公孙大娘舞西河剑器，自此草书长
进，豪荡感激。即公孙可知矣！
<p>
　　　　　　　　昔有佳人公孙氏，一舞剑器动四方。<br>
　　　　　　　　观者如山色沮丧，天地为之久低昂。<br>
　　　　　　　　霍如羿射九日落，矫如群帝骖龙翔。<br>
　　　　　　　　来如雷霆收震怒，罢如江海凝清光。<br>
　　　　　　　　绛唇珠袖两寂寞，晚有弟子传芬芳。<br>
　　　　　　　　临颍美人在白帝，妙舞此曲神扬扬。<br>
　　　　　　　　与余问答既有以，感时抚事增惋伤。<br>
　　　　　　　　先帝侍女八千人，公孙剑器初第一。<br>
　　　　　　　　五十年间似反掌，风尘［氵项］洞昏王室。<br>
　　　　　　　　梨园子弟散如烟，女乐馀姿映寒日。<br>
　　　　　　　　金粟堆前木已拱，瞿塘石城草萧瑟。<br>
　　　　　　　　玳筵急管曲复终，乐极哀来月东出。<br>
　　　　　　　　老夫不知其所往，足茧荒山转愁疾。
<p>
　　　　　　　　065元结：石鱼湖上醉歌并序
<p>
　　　　　　　　漫叟以公田米酿酒，因休暇，则载酒于湖上，<br>
　　　　　　　　时取一醉；欢醉中，据湖岸，引臂向鱼取酒，<br>
　　　　　　　　使舫载之，遍饮坐者。意疑倚巴丘，酌於君山<br>
　　　　　　　　之上，诸子环洞庭而坐，酒舫泛泛然，触波涛<br>
　　　　　　　　而往来者，乃作歌以长之。
<p>
　　　　　　　　石鱼湖，似洞庭，夏水欲满君山青。<br>
　　　　　　　　山为樽，水为沼，酒徒历历坐洲鸟。<br>
　　　　　　　　长风连日作大浪，不能废人运酒舫。<br>
　　　　　　　　我持长瓢坐巴丘，酌饮四座以散愁。
<p>
　　　　　　　　066韩愈：山石
<p>
　　　　　　　　山石荦确行径微，黄昏到寺蝙蝠飞。<br>
　　　　　　　　升堂坐阶新雨足，芭蕉叶大栀子肥。<br>
　　　　　　　　僧言古壁佛画好，以火来照所见稀。<br>
　　　　　　　　铺床拂席置羹饭，疏粝亦足饱我饥。<br>
　　　　　　　　夜深静卧百虫绝，清月出岭光入扉。<br>
　　　　　　　　天明独去无道路，出入高下穷烟霏。<br>
　　　　　　　　山红涧碧纷烂漫，时见松枥皆十围。<br>
　　　　　　　　当流赤足蹋涧石，水声激激风吹衣。<br>
　　　　　　　　人生如此自可乐，岂必局束为人［革几］！<br>
　　　　　　　　嗟哉吾党二三子，安得至老不更归！
<p>
　　　　　　　　067韩愈：八月十五夜赠张功曹
<p>
　　　　　　　　纤云四卷天无河，清风吹空月舒波。<br>
　　　　　　　　沙平水息声影绝，一杯相属君当歌。<br>
　　　　　　　　君歌声酸辞且苦，不能听终泪如雨。<br>
　　　　　　　　洞庭连天九嶷高，蛟龙出没猩鼯号。<br>
　　　　　　　　十生九死到官所，幽居默默如藏逃。<br>
　　　　　　　　下床畏蛇食畏药，海气湿蛰熏腥臊。<br>
　　　　　　　　昨者州前槌大鼓，嗣皇继圣登夔皋。<br>
　　　　　　　　赦书一日行万里，罪从大辟皆除死。<br>
　　　　　　　　迁者追回流者还，涤瑕荡垢清朝班。<br>
　　　　　　　　州家申名使家抑，坎轲只得移荆蛮。<br>
　　　　　　　　判司卑官不堪说，未免捶楚尘埃间。<br>
　　　　　　　　同时辈流多上道，天路幽险难追攀。<br>
　　　　　　　　君歌且休听我歌，我歌今与君殊科。<br>
　　　　　　　　一年明月今宵多，人生由命非由他。<br>
　　　　　　　　有酒不饮奈明何！
<p>
　　　　　　　　068韩愈：谒衡岳庙遂宿岳寺题门楼
<p>
　　　　　　　　五岳祭秩皆三公，四方环镇嵩当中。<br>
　　　　　　　　火维地荒足妖怪，天假神柄专其雄。<br>
　　　　　　　　喷云泄雾藏半腹，虽有绝顶谁能穷？<br>
　　　　　　　　我来正逢秋雨节，阴气晦昧无清风。<br>
　　　　　　　　潜心默祷若有应，岂非正直能感通！<br>
　　　　　　　　须臾静扫众峰出，仰见突兀撑青空。<br>
　　　　　　　　紫盖连延接天柱，石廪腾掷堆祝融。<br>
　　　　　　　　森然魄动下马拜，松柏一迳趋灵宫。<br>
　　　　　　　　纷墙丹柱动光彩，鬼物图画填青红。<br>
　　　　　　　　升阶伛偻荐脯酒，欲以菲薄明其衷。<br>
　　　　　　　　庙内老人识神意，睢盱侦伺能鞠躬。<br>
　　　　　　　　手持杯［王交］导我掷，云此最吉馀难同。<br>
　　　　　　　　窜逐蛮荒幸不死，衣食才足甘长终。<br>
　　　　　　　　侯王将相望久绝，神纵欲福难为功！<br>
　　　　　　　　夜投佛寺上高阁，星月掩映云［日童］［日龙］。<br>
　　　　　　　　猿鸣钟动不知曙，杲杲寒日生于东。
<p>
　　　　　　　　069韩愈：石鼓歌
<p>
　　　　　　　　张生手持石鼓文，劝我识作石鼓歌。<br>
　　　　　　　　少陵无人谪仙死，才薄将奈石鼓何！<br>
　　　　　　　　周纲凌迟四海沸，宣王愤起挥天戈。<br>
　　　　　　　　大开明堂受朝贺，诸侯剑佩鸣相磨。<br>
　　　　　　　　搜于岐阳骋雄俊，万里禽兽皆遮罗。<br>
　　　　　　　　镌功勒成告万世，凿石作鼓隳嵯峨。<br>
　　　　　　　　从臣才艺咸第一，拣选撰刻留山阿。<br>
　　　　　　　　雨淋日炙野火燎，鬼物守护烦［扌为］呵。<br>
　　　　　　　　公从何处得纸本？毫发尽备无差讹。<br>
　　　　　　　　辞严义密读难晓，字体不类隶与蝌。<br>
　　　　　　　　年深岂免有缺画，快剑砍断生蛟鼍。<br>
　　　　　　　　鸾翔凤翥众仙下，珊瑚碧树交枝柯。<br>
　　　　　　　　金绳铁索锁钮壮，古鼎跃水龙腾梭。<br>
　　　　　　　　陋儒编诗不收入，二雅褊迫无委蛇。<br>
　　　　　　　　孔子西行不到秦，掎摭星宿遗羲娥。<br>
　　　　　　　　嗟予好古生苦晚，对此涕泪双滂沱。<br>
　　　　　　　　忆昔初蒙博士征，其年始改称元和。<br>
　　　　　　　　故人从军在右辅，为我度量掘臼科。<br>
　　　　　　　　濯冠沐浴告祭酒，如此至宝存岂多！<br>
　　　　　　　　毡包席裹可立致，十鼓只载数骆驼。<br>
　　　　　　　　荐诸太庙比郜鼎，光价岂止百倍过！<br>
　　　　　　　　圣恩若许留太学，诸生讲解得切磋。<br>
　　　　　　　　观经鸿都尚填咽，坐见举国来奔波。<br>
　　　　　　　　剜苔剔藓露节角，安置妥帖平不颇。<br>
　　　　　　　　大厦深檐与盖覆，经历久远期无佗。<br>
　　　　　　　　中朝大官老于事，讵肯感激徒□（“妍”右上一横改为“合”）婀。<br>
　　　　　　　　牧童敲火牛砺角，谁复著手为摩挲？<br>
　　　　　　　　日销月铄就埋没，六年西顾空吟哦。<br>
　　　　　　　　羲之俗书趁姿媚，数纸尚可博白鹅。<br>
　　　　　　　　继周八代争战罢，无人收拾理则那。<br>
　　　　　　　　方今太平日无事，柄任儒术崇丘轲。<br>
　　　　　　　　安能以此上论列，愿借辩口如悬河。<br>
　　　　　　　　石鼓之歌止于此，呜呼吾意其蹉跎！
<p>
　　　　　　　　070柳宗元：渔翁
<p>
　　　　　　　　渔翁夜傍西岩宿，晓汲清湘燃楚烛。<br>
　　　　　　　　烟销日出不见人，［矣欠］乃一声山水绿。<br>
　　　　　　　　回看天际下中流，岩上无心云相逐。
<p>
　　　　　　　　071白居易：长恨歌
<p>
　　　　　　　　汉皇重色思倾国，御宇多年求不得。<br>
　　　　　　　　杨家有女初长成，养在深闺人未识。<br>
　　　　　　　　天生丽质难自弃，一朝选在君王侧。<br>
　　　　　　　　回眸一笑百媚生，六宫粉黛无颜色。<br>
　　　　　　　　春寒赐浴华清池，温泉水滑洗凝脂。<br>
　　　　　　　　侍儿扶起娇无力，始是新承恩泽时。<br>
　　　　　　　　云鬓花颜金步摇，芙蓉帐暖度春宵。<br>
　　　　　　　　春宵苦短日高起，从此君王不早朝。<br>
　　　　　　　　承欢侍宴无闲暇，春从春游夜专夜。<br>
　　　　　　　　后宫佳丽三千人，三千宠爱在一身。<br>
　　　　　　　　金星妆成娇侍夜，玉楼宴罢醉和春。<br>
　　　　　　　　姊妹弟兄皆列士，可怜光彩生门户。<br>
　　　　　　　　遂令天下父母心，不重生男重生女。<br>
　　　　　　　　骊宫高处入青云，仙乐风飘处处闻。<br>
　　　　　　　　缓歌慢舞凝丝竹，尽日君王看不足。<br>
　　　　　　　　渔阳鼙鼓动地来，惊破霓裳羽衣曲。<br>
　　　　　　　　九重城阙烟尘生，千乘万骑西南行。<br>
　　　　　　　　翠华摇摇行复止，西出都门百馀里。<br>
　　　　　　　　六军不发无奈何，宛转蛾眉马前死。<br>
　　　　　　　　花钿委地无人收，翠翘金雀玉搔头。<br>
　　　　　　　　君王掩面救不得，回看血泪相和流。<br>
　　　　　　　　黄埃散漫风萧索，云栈萦纡登剑阁。<br>
　　　　　　　　峨嵋山下少人行，旌旗无光日色薄。<br>
　　　　　　　　蜀江水碧蜀山青，圣主朝朝暮暮情。<br>
　　　　　　　　行宫见月伤心色，夜雨闻铃肠断声。<br>
　　　　　　　　天旋地转回龙驭，到此踌躇不能去。<br>
　　　　　　　　马嵬坡下泥土中，不见玉颜空死处。<br>
　　　　　　　　君臣相顾尽沾衣，东望都门信马归。<br>
　　　　　　　　归来池苑皆依旧，太液芙蓉未央柳。<br>
　　　　　　　　芙蓉如面柳如眉，对此如何不泪垂！<br>
　　　　　　　　春风桃李花开日，秋雨梧桐叶落时。<br>
　　　　　　　　西宫南内多秋草，落叶满阶红不扫。<br>
　　　　　　　　梨园子弟白发新，椒房阿监青娥老。<br>
　　　　　　　　夕殿萤飞思悄然，孤灯挑尽未成眠。<br>
　　　　　　　　迟迟钟鼓初长夜，耿耿星河欲曙天。<br>
　　　　　　　　鸳鸯瓦冷霜华重，翡翠衾寒谁与共？<br>
　　　　　　　　悠悠生死别经年，魂魄不曾来入梦。<br>
　　　　　　　　临邛道士鸿都客，能以精诚致魂魄。<br>
　　　　　　　　为感君王辗转思，遂教方士殷勤觅。<br>
　　　　　　　　排空驭气奔如电，升天入地求之遍。<br>
　　　　　　　　上穷碧落下黄泉，两处茫茫皆不见。<br>
　　　　　　　　忽闻海上有仙山，山在虚无缥缈间。<br>
　　　　　　　　楼阁玲珑五云起，其中绰约多仙子。<br>
　　　　　　　　中有一人字太真，雪肤花貌参差是。<br>
　　　　　　　　金阙西厢叩玉扃，转教小玉报双成。<br>
　　　　　　　　闻道汉家天子使，九华帐里梦魂惊。<br>
　　　　　　　　揽衣推枕起徘徊，珠箔银屏迤逦开。<br>
　　　　　　　　云鬓半偏新睡觉，花冠不整下堂来。<br>
　　　　　　　　风吹仙袂飘飘举，犹似霓裳羽衣舞。<br>
　　　　　　　　玉容寂寞泪阑干，梨花一枝春带雨。<br>
　　　　　　　　含情凝睇谢君王，一别音容两渺茫。<br>
　　　　　　　　昭阳殿里恩爱绝，蓬莱宫中日月长。<br>
　　　　　　　　回头下望人寰处，不见长安见尘雾。<br>
　　　　　　　　唯将旧物表深情，钿合金钗寄将去。<br>
　　　　　　　　钗留一股合一扇，钗擘黄金合分钿。<br>
　　　　　　　　但教心似金钿坚，天上人间会相见。<br>
　　　　　　　　临别殷勤重寄词，词中有誓两心知。<br>
　　　　　　　　七月七日长生殿，夜半无人私语时。<br>
　　　　　　　　在天愿作比翼鸟，在地愿为连理枝。<br>
　　　　　　　　天长地久有时尽，此恨绵绵无绝期！
<p>
　　　　　　　　072白居易：琵琶行并序
<p>
　　元和十年，予左迁九江郡司马。明年秋，送客湓浦口，闻船中夜弹琵琶者，听其音，铮
铮然有京都声；问其人，本长安倡女，尝学琵琶於穆曹二善才。年长色衰，委身为贾人妇。
遂命酒，使快弹数曲，曲罢悯然。自叙少小时欢乐事，今漂沦憔悴，转徙於江湖间。予出官
二年恬然自安，感斯人言，是夕，始觉有迁谪意，因为长句歌以赠之，凡六百一十六言，命
曰琵琶行。
<p>
　　　　　　　　浔言江头夜送客，枫叶荻花秋瑟瑟。<br>
　　　　　　　　主人下马客在船，举酒欲饮无管弦。<br>
　　　　　　　　醉不成欢惨将别，别时茫茫江浸月。<br>
　　　　　　　　忽闻水上琵琶声，主人忘归客不发。<br>
　　　　　　　　寻声暗问弹者谁，琵琶声停欲语迟。<br>
　　　　　　　　移船相近邀相见，添酒回灯重开宴。<br>
　　　　　　　　千呼万唤始出来，犹抱琵琶半遮面。<br>
　　　　　　　　转轴拨弦三两声，未成曲调先有情。<br>
　　　　　　　　弦弦掩抑声声思，似诉平生不得志。<br>
　　　　　　　　低眉信手续续弹，说尽心中无限事。<br>
　　　　　　　　轻拢慢捻抹复挑，初为霓裳后六么。<br>
　　　　　　　　大弦嘈嘈如急雨，小弦切切如私语。<br>
　　　　　　　　嘈嘈切切错杂弹，大珠小珠落玉盘。<br>
　　　　　　　　间关莺语花底滑，幽咽泉流水下滩。<br>
　　　　　　　　水泉冷涩弦凝绝，凝绝不通声渐歇。<br>
　　　　　　　　别有幽愁暗恨生，此时无声胜有声。<br>
　　　　　　　　银瓶乍破水浆迸，铁骑突出刀枪鸣。<br>
　　　　　　　　曲终收拨当心画，四弦一声如裂帛。<br>
　　　　　　　　东船西舫悄无言，唯见江心秋月白。<br>
　　　　　　　　沈吟放拨插弦中，整顿衣裳起敛容。<br>
　　　　　　　　自言本是京城女，家在虾蟆陵下住。<br>
　　　　　　　　十三学得琵琶成，名属教坊第一部。<br>
　　　　　　　　曲罢曾教善才服，妆成每被秋娘妒。<br>
　　　　　　　　五陵年少争缠头，一曲红绡不知数。<br>
　　　　　　　　钿头银篦击节碎，血色罗裙翻酒污。<br>
　　　　　　　　今年欢笑复明年，秋月春风等闲度。<br>
　　　　　　　　弟走从军阿姨死，暮去朝来颜色故。<br>
　　　　　　　　门前冷落车马稀，老大嫁作商人妇。<br>
　　　　　　　　商人重利轻别离，前月浮梁买茶去。<br>
　　　　　　　　去来江口守空船，绕船月明江水寒。<br>
　　　　　　　　夜深忽梦少年事，梦啼妆泪红阑干。<br>
　　　　　　　　我闻琵琶已叹息，又闻此语重唧唧。<br>
　　　　　　　　同是天涯沦落人，相逢何必曾相识！<br>
　　　　　　　　我从去年辞帝京，谪居卧病浔阳城。<br>
　　　　　　　　浔阳地僻无音乐，终岁不闻丝竹声。<br>
　　　　　　　　住近湓江地低湿，黄芦苦竹绕宅生。<br>
　　　　　　　　其间旦暮闻何物？杜鹃啼血猿哀鸣。<br>
　　　　　　　　春江花朝秋月夜，往往取酒还独倾。<br>
　　　　　　　　岂无山歌与村笛，呕哑嘲哳难为听！<br>
　　　　　　　　今夜闻君琵琶语，如听仙乐耳暂明。<br>
　　　　　　　　莫辞更坐弹一曲，为君翻作琵琶行。<br>
　　　　　　　　感我此言良久立，却坐促弦弦转急。<br>
　　　　　　　　凄凄不似向前声，满座重闻皆掩泣。<br>
　　　　　　　　座中泣下谁最多，江州司马青衫湿！
<p>
　　　　　　　　073李商隐：韩碑
<p>
　　　　　　　　元和天子神武姿，彼何人哉轩与羲。<br>
　　　　　　　　誓将上雪列圣耻，坐法宫中朝四夷。<br>
　　　　　　　　淮西有贼五十载，封狼生［豸区］［豸区］生罴。<br>
　　　　　　　　不据山河据平地，长戈利矛日可麾。<br>
　　　　　　　　帝得圣相相曰度，贼斫不死神扶持。<br>
　　　　　　　　腰悬相印作都统，阴风惨澹天王旗。<br>
　　　　　　　　□（上朔下心］武古通作牙爪，仪曹外郎载笔随。<br>
　　　　　　　　行军司马智且勇，十四万众犹虎貔。<br>
　　　　　　　　入蔡缚贼献太庙，功无与让恩不訾。<br>
　　　　　　　　帝曰汝度功第一，汝从事愈宜为辞。<br>
　　　　　　　　愈拜稽首蹈且舞，金石刻画臣能为。<br>
　　　　　　　　古者世称大手笔，此事不系于职司。<br>
　　　　　　　　当仁自古有不让，言讫屡颔天子颐。<br>
　　　　　　　　公退斋戒坐小阁，濡染大笔何淋漓！<br>
　　　　　　　　点窜尧典舜典字，涂改清庙生民诗。<br>
　　　　　　　　文成破体书在纸，清晨再拜铺丹墀。<br>
　　　　　　　　表曰臣愈昧死上，咏神圣功书之碑。<br>
　　　　　　　　碑高三丈字如斗，负以灵鳌蟠以螭。<br>
　　　　　　　　句奇语重喻者少，谗之天子言其私。<br>
　　　　　　　　长绳百尺拽碑倒，粗沙大石相磨治。<br>
　　　　　　　　公之斯文若元气，先时已入人肝脾。<br>
　　　　　　　　汤盘孔鼎有述作，今无其器存其辞。<br>
　　　　　　　　呜呼圣皇及圣相，相与［火亘］赫流淳熙。<br>
　　　　　　　　公之斯文不示后，曷与三五相攀追。<br>
　　　　　　　　愿书万本诵万过，口角流沫右手胝。<br>
　　　　　　　　传之七十有二代，以为封禅玉检明堂基。
<p>
　　　　　　　　074高适：燕歌行并序
<p>
　　开元二十六年，客有从御史大夫张公出塞而还者，作燕歌行以示适，感征戍之事，因而和焉。
<p>
　　　　　　　　汉家烟尘在东北，汉将辞家破残贼。<br>
　　　　　　　　男儿本自重横行，天子非常赐颜色。<br>
　　　　　　　　［扌从］金伐鼓下榆关，旌旆逶迤碣石间。<br>
　　　　　　　　校尉羽书飞瀚海，单于猎火照狼山。<br>
　　　　　　　　山川萧条极边土，胡骑凭陵杂风雨。<br>
　　　　　　　　战士军前半死生，美人帐下犹歌舞。<br>
　　　　　　　　大漠穷秋塞草衰，孤城落日斗兵稀。<br>
　　　　　　　　身当恩遇常轻敌，力尽关山未解围。<br>
　　　　　　　　铁衣远戍辛勤久，玉筋应啼别离后。<br>
　　　　　　　　少妇城南欲断肠，征人蓟北空回首。<br>
　　　　　　　　边庭飘摇那可度，绝域苍茫更何有！<br>
　　　　　　　　杀气三时作阵云，寒声一夜传刁斗。<br>
　　　　　　　　相看白刃血纷纷，死节从来岂顾勋？<br>
　　　　　　　　君不见沙场征战苦，至今犹忆李将军！
<p>
　　　　　　　　075李颀：古从军行
<p>
　　　　　　　　白日登山望烽火，黄昏饮马傍交河。<br>
　　　　　　　　行人刁斗风沙暗，公主琵琶幽怨多。<br>
　　　　　　　　野云万里无城郭，雨雪纷纷连大漠。<br>
　　　　　　　　胡雁哀鸣夜夜飞，胡儿眼泪双双落。<br>
　　　　　　　　闻道玉门犹被遮，应将性命逐轻车。<br>
　　　　　　　　年年战骨埋荒外，空见葡萄入汉家。
<p>
　　　　　　　　076王维：洛阳女儿行
<p>
　　　　　　　　洛阳女儿对门居，才可容颜十五馀。<br>
　　　　　　　　良人玉勒乘骢马，侍女金盘脍鲤鱼。<br>
　　　　　　　　画阁朱楼尽相望，红桃绿柳垂檐向。<br>
　　　　　　　　罗帷送上七香车，宝扇迎归九华帐。<br>
　　　　　　　　狂夫富贵在青春，意气骄奢剧季伦。<br>
　　　　　　　　自怜碧玉亲教舞，不惜珊瑚持与人。<br>
　　　　　　　　春窗曙灭九微火，九微片片飞花琐。<br>
　　　　　　　　戏罢曾无理曲时，妆成只是薰香坐。<br>
　　　　　　　　城中相识尽繁华，日夜经过赵李家。<br>
　　　　　　　　谁怜越女颜如玉，贫贱江头自浣纱！
<p>
　　　　　　　　077王维：老将行
<p>
　　　　　　　　少年十五二十时，步行夺得胡马骑。<br>
　　　　　　　　射杀山中白额虎，肯数邺下黄须儿！<br>
　　　　　　　　一身转战三千里，一剑曾当百万师。<br>
　　　　　　　　汉兵奋迅如霹雳，虏骑崩腾畏蒺藜。<br>
　　　　　　　　卫青不败由天幸，李广无功缘数奇。<br>
　　　　　　　　自从弃置便衰朽，世事蹉跎成白首。<br>
　　　　　　　　昔时飞箭无全目，今日垂杨生左肘。<br>
　　　　　　　　路旁时卖故侯瓜，门前学种先生柳。<br>
　　　　　　　　苍茫古木连穷巷，寥落寒山对虚牖。<br>
　　　　　　　　誓令疏勒出飞泉，不似颍川空使酒。<br>
　　　　　　　　贺兰山下阵如云，羽檄交驰日夕闻。<br>
　　　　　　　　节使三河募年少，诏书五道出将军。<br>
　　　　　　　　试拂铁衣如雪色，聊持宝剑动星文。<br>
　　　　　　　　愿得燕弓射大将，耻令越甲鸣吾君。<br>
　　　　　　　　莫嫌旧日云中守，犹堪一战取功勋！
<p>
　　　　　　　　078王维：桃源行
<p>
　　　　　　　　渔舟逐水爱山春，两岸桃花夹古津。<br>
　　　　　　　　坐看红树不知远，行尽青溪不见人。<br>
　　　　　　　　山口潜行始隈［阝奥］，山开旷望旋平陆。<br>
　　　　　　　　遥看一处攒云树，近入千家散花竹。<br>
　　　　　　　　樵客初传汉姓名，居人未改秦衣服。<br>
　　　　　　　　居人共住武陵源，还从物外起田园。<br>
　　　　　　　　月明松下房栊静，日出云中鸡犬喧。<br>
　　　　　　　　惊闻俗客争来集，竞引还家问都邑。<br>
　　　　　　　　平明闾巷扫花开，薄暮渔樵乘水入。<br>
　　　　　　　　初因避地去人间，及至成仙遂不还。<br>
　　　　　　　　峡里谁知有人事？世中遥望空云山。<br>
　　　　　　　　不疑灵境难闻见，尘心未尽思乡县。<br>
　　　　　　　　出洞无论隔山水，辞家终拟长游衍。<br>
　　　　　　　　自谓经过旧不迷，安知峰壑今来变？<br>
　　　　　　　　当时只记入山深，青溪几曲到云林。<br>
　　　　　　　　春来遍是桃花水，不辨仙源何处寻。
<p>
　　　　　　　　079李白：蜀道难
<p>
　　　　　　　　噫吁戏，危乎高哉！<br>
　　　　　　　　蜀道之难难于上青天！<br>
　　　　　　　　蚕丛及鱼凫，开国何茫然！<br>
　　　　　　　　尔来四万八千岁，始与秦塞通人烟。<br>
　　　　　　　　西当太白有鸟道，可以横绝峨眉巅。<br>
　　　　　　　　地崩山摧壮士死，然后天梯石栈方钩连。<br>
　　　　　　　　上有六龙回日之高标，下有冲波逆折之回川。<br>
　　　　　　　　黄鹤之飞尚不得，猿猱欲度愁攀援。<br>
　　　　　　　　青泥何盘盘，百步九折萦岩峦。<br>
　　　　　　　　扪参历井仰胁息，以手抚膺坐长叹。<br>
　　　　　　　　问君西游何时还？畏途□（繁体“谗”换山旁）岩不可攀！<br>
　　　　　　　　但见悲鸟号古木，雄飞雌从绕林间。<br>
　　　　　　　　又闻子规啼，夜月愁空山。<br>
　　　　　　　　蜀道之难难于上青天！使人听此凋朱颜。<br>
　　　　　　　　连峰去天不盈尺，枯松倒挂倚绝壁。<br>
　　　　　　　　飞湍瀑流争喧［兀豕］，冰崖转石万壑雷。<br>
　　　　　　　　其险也如此！<br>
　　　　　　　　嗟尔远道之人，胡为乎来哉？<br>
　　　　　　　　剑阁峥嵘而崔嵬。<br>
　　　　　　　　一夫当关，万夫莫开。<br>
　　　　　　　　所守或匪亲，化为狼与豺。<br>
　　　　　　　　朝避猛虎，夕避长蛇。<br>
　　　　　　　　磨牙吮血，杀人如麻。<br>
　　　　　　　　锦城虽云乐，不如早还家。<br>
　　　　　　　　蜀道之难难于上青天！侧身西望常咨嗟！
<p>
　　　　　　　　080李白：长相思二首之一
<p>
　　　　　　　　长相思，在长安。<br>
　　　　　　　　络纬秋啼金井阑，微霜凄凄簟色寒。<br>
　　　　　　　　孤灯不明思欲绝，卷帷望月空长叹。<br>
　　　　　　　　美人如花隔云端。<br>
　　　　　　　　上有青冥之长天，下有渌水之波澜。<br>
　　　　　　　　天长路远魂飞苦，梦魂不到关山难。<br>
　　　　　　　　长相思，摧心肝！
<p>
　　　　　　　　081李白：长相思二首之二
<p>
　　　　　　　　日色已尽花含烟，月明欲素愁不眠。<br>
　　　　　　　　赵瑟初停凤凰柱，蜀琴欲奏鸳鸯弦。<br>
　　　　　　　　此曲有意无人传，愿随春风寄燕然。<br>
　　　　　　　　忆君迢迢隔青天。<br>
　　　　　　　　昔日横波目，今成流泪泉。<br>
　　　　　　　　不信妾肠断，归来看取明镜前。
<p>
　　　　　　　　082李白：行路难三首之一
<p>
　　　　　　　　金樽清酒斗十千，玉盘珍羞值万钱。<br>
　　　　　　　　停杯投箸不能食，拔剑四顾心茫然。<br>
　　　　　　　　欲渡黄河冰塞川，将登太行雪满山。<br>
　　　　　　　　闲来垂钓碧溪上，忽复乘舟梦日边。<br>
　　　　　　　　行路难，行路难！多歧路，今安在？<br>
　　　　　　　　长风破浪会有时，直挂云帆济沧海。
<p>
　　　　　　　　083李白：行路难三首之二
<p>
　　　　　　　　大道如青天，我独不得出。<br>
　　　　　　　　羞逐长安社中儿，赤鸡白狗赌梨栗。<br>
　　　　　　　　弹剑作歌奏苦声，曳裾王门不称情。<br>
　　　　　　　　淮阴市井笑韩信，汉朝公卿忌贾生。<br>
　　　　　　　　君不见，昔时燕家重郭隗，拥彗折节无嫌猜<br>
　　　　　　　　剧辛乐毅感恩分，输肝剖胆效英才。<br>
　　　　　　　　昭王白骨萦蔓草，谁人更扫黄金台？<br>
　　　　　　　　行路难，归去来！
<p>
　　　　　　　　084李白：行路难三首之三
<p>
　　　　　　　　有耳莫洗颍川水，有口莫食首阳蕨。<br>
　　　　　　　　含光混世贵无名，何用孤高比云月？<br>
　　　　　　　　吾观自古贤达人，功成不退皆殒身。<br>
　　　　　　　　子胥既弃吴江上，屈原终投湘水滨。<br>
　　　　　　　　陆机雄才岂自保？李斯税驾苦不早。<br>
　　　　　　　　华亭鹤唳讵可闻，上蔡苍鹰何足道！<br>
　　　　　　　　君不见，吴中张翰称达生，秋风忽忆江东行。<br>
　　　　　　　　且乐生前一杯酒，何须身后千载名！
<p>
　　　　　　　　085李白：将进酒
<p>
　　　　　　　　君不见，黄河之水天上来，奔流到海不复回。<br>
　　　　　　　　君不见，高堂明镜悲白发，朝如青丝暮成雪。<br>
　　　　　　　　人生得意须尽欢，莫使金樽空对月！<br>
　　　　　　　　天生我材必有用，千金散尽还复来。<br>
　　　　　　　　烹羊宰牛且为乐，会须一饮三百杯！<br>
　　　　　　　　岑夫子，丹丘生，将进酒，君莫停！<br>
　　　　　　　　与君歌一曲，请君为我侧耳听！<br>
　　　　　　　　钟鼓馔玉不足贵，但愿长醉不愿醒！<br>
　　　　　　　　古来圣贤皆寂寞，惟有饮者留其名！<br>
　　　　　　　　陈王昔时宴平乐，斗酒十千恣欢谑。<br>
　　　　　　　　主人何为言少钱？径须沽取对君酌。<br>
　　　　　　　　五花马，千金裘，呼儿将出换美酒，与尔同消万古愁！
<p>
　　　　　　　　086杜甫：兵车行
<p>
　　　　　　　　车辚辚，马萧萧，行人弓箭各在腰。<br>
　　　　　　　　耶娘妻子走相送，尘埃不见咸阳桥。<br>
　　　　　　　　牵衣顿足拦道哭，哭声直上干云霄！<br>
　　　　　　　　道旁过者问行人，行人但云点行频。<br>
　　　　　　　　或从十五北防河，便至四十西营田。<br>
　　　　　　　　去时里正与裹头，归来头白还戍边！<br>
　　　　　　　　边亭流血成海水，武皇开边意未已。<br>
　　　　　　　　君不闻，汉家山东二百州，千村万落生荆杞！<br>
　　　　　　　　纵有健妇把锄犁，禾生陇亩无东西。<br>
　　　　　　　　况复秦兵耐苦战，被驱不异犬与鸡。<br>
　　　　　　　　长者虽有问，役夫敢申恨？<br>
　　　　　　　　且如今年冬，未休关西卒。<br>
　　　　　　　　县官急索租，租税从何出？<br>
　　　　　　　　信知生男恶，反是生女好。<br>
　　　　　　　　生女犹得嫁比邻，生男埋没随百草！<br>
　　　　　　　　君不见，青海头，古来白骨无人收。<br>
　　　　　　　　新鬼烦冤旧鬼哭，天阴雨湿声啾啾！
<p>
　　　　　　　　087杜甫：丽人行
<p>
　　　　　　　　三月三日天气新，长安水边多丽人。<br>
　　　　　　　　态浓意远淑且真，肌理细腻骨肉匀。<br>
　　　　　　　　绣罗衣裳照暮春，蹙金孔雀银麒麟。<br>
　　　　　　　　头上何所有？翠微盍叶垂鬓唇。<br>
　　　　　　　　背后何所见？珠压腰［衤及］稳称身。<br>
　　　　　　　　就中云幕椒房亲，赐名大国虢与秦。<br>
　　　　　　　　紫驼之峰出翠釜，水精之盘行素鳞。<br>
　　　　　　　　犀箸餍饫久未下，鸾刀缕切空纷纶。<br>
　　　　　　　　黄门飞［革空］不动尘，御厨络绎送八珍。<br>
　　　　　　　　箫鼓哀吟感鬼神，宾从杂沓实要津。<br>
　　　　　　　　后来鞍马何逡巡，当轩下马入锦茵。<br>
　　　　　　　　杨花雪落覆白苹，青鸟飞去衔红巾。<br>
　　　　　　　　炙手可热势绝伦，慎莫近前丞相嗔！
<p>
　　　　　　　　088杜甫：哀江头
<p>
　　　　　　　　少陵野老吞生哭，春日潜行曲江曲。<br>
　　　　　　　　江头宫殿锁千门，细柳新蒲为谁绿？<br>
　　　　　　　　忆昔霓旌下南苑，苑中景物生颜色。<br>
　　　　　　　　昭阳殿里第一人，同辇随君侍君侧。<br>
　　　　　　　　辇前才人带弓箭，白马嚼啮黄金勒。<br>
　　　　　　　　翻身向天仰射云，一箭正坠双飞翼。<br>
　　　　　　　　明眸皓齿今何在？血污游魂归不得！<br>
　　　　　　　　清渭东流剑阁深，去住彼此无消息。<br>
　　　　　　　　人生有情泪沾臆，江水江花岂终极？<br>
　　　　　　　　黄昏胡骑尘满城，欲往城南望城北。
<p>
　　　　　　　　089杜甫：哀王孙
<p>
　　　　　　　　长安城头头白乌，夜飞延秋门上呼。<br>
　　　　　　　　又向人家啄大屋，屋底达官走避胡。<br>
　　　　　　　　金鞭断折九马死，骨肉不待同驰驱。<br>
　　　　　　　　腰下宝［“决”换王旁］青珊瑚，可怜王孙泣路隅！<br>
　　　　　　　　问之不肯道姓名，但道困苦乞为奴。<br>
　　　　　　　　已经百日窜荆棘，身上无有完肌肤。<br>
　　　　　　　　高帝子孙尽隆准，龙种自与常人殊。<br>
　　　　　　　　豺狼在邑龙在野，王孙善保千金躯。<br>
　　　　　　　　不敢长语临交衢，且为王孙立斯须。<br>
　　　　　　　　昨夜东风吹血腥，东来橐驼满旧都。<br>
　　　　　　　　朔方健儿好身手，昔何勇锐今何愚！<br>
　　　　　　　　窃闻天子已传位，圣德北服南单于。<br>
　　　　　　　　花门□（“嫠”下女换刀）面请雪耻，慎勿出口他人狙！<br>
　　　　　　　　哀哉王孙慎勿疏，五陵佳气无时无。
<p>
　　　　　　　　090唐玄宗：经邹鲁祭孔子而叹之
<p>
　　　　　　　　夫子何为者，栖栖一代中。<br>
　　　　　　　　地犹鄹氏邑，宅即鲁王宫。<br>
　　　　　　　　叹凤嗟身否？伤麟怨道穷。<br>
　　　　　　　　今看两楹奠，当与梦时同。
<p>
　　　　　　　　091张九龄：望月怀远
<p>
　　　　　　　　海上生明月，天涯共此时。<br>
　　　　　　　　情人怨遥夜，竟夕起相思！<br>
　　　　　　　　灭烛怜光满，披衣觉露滋。<br>
　　　　　　　　不堪盈手赠，还寝梦佳期。
<p>
　　　　　　　　092王勃：送杜少府之任蜀州
<p>
　　　　　　　　城阙辅三秦，风烟望五津。<br>
　　　　　　　　与君离别意，同是宦游人。<br>
　　　　　　　　海内存知己，天涯若比邻。<br>
　　　　　　　　无为在歧路，儿女共沾巾。
<p>
　　　　　　　　093骆宾王：在狱咏蝉并序
<p>
　　余禁所禁垣西，是法厅事也。有古槐数株焉，虽生意可知，同殷仲文之古树，而听讼斯
在，即周召伯之甘棠。每至夕照低阴，秋蝉疏引，发声幽息，有切尝闻；岂人心异於曩时，
将虫响悲於前听？嗟乎！声以动容，德以象贤，故洁其身也，禀君子达人之高行；蜕其皮也
，有仙都羽化之灵姿。候时而来，顺阴阳之数；应节为变，审藏用之机。有目斯开，不以道
昏而昧其视；有翼自薄，不以俗厚而易其真。吟乔树之微风，韵资天纵；饮高秋之坠露，清
畏人知。仆失路艰虞，遭时徽［纟墨］，不哀伤而自怨，未摇落而先衰。闻蟪蛄之流声，悟
平反之已奏；见螳螂之抱影，怯危机之未安。感而缀诗，贻诸知己。庶情沿物应，哀弱羽之
飘零；道寄人知，悯馀声之寂寞。非谓文墨，取代幽忧云尔。
<p>
　　　　　　　　西路蝉声唱，南冠客思侵。<br>
　　　　　　　　那堪玄鬓影，来对白头吟！<br>
　　　　　　　　露重飞难进，风多响易沉。<br>
　　　　　　　　无人信高洁，谁为表予心？
<p>
　　　　　　　　094杜审言：和晋陵路丞早春游望
<p>
　　　　　　　　独有宦游人，偏惊物候新。<br>
　　　　　　　　云霞出海曙，梅柳渡江春。<br>
　　　　　　　　淑气催黄鸟，晴光转绿苹。<br>
　　　　　　　　忽闻歌古调，归思欲沾巾。
<p>
　　　　　　　　095沈全期：杂诗
<p>
　　　　　　　　闻道黄龙戍，频年不解兵。<br>
　　　　　　　　可怜闺里月，长在汉家营。<br>
　　　　　　　　少妇今春意，良人昨夜情。<br>
　　　　　　　　谁能将旗鼓，一为取龙城？
<p>
　　　　　　　　096宋之问：题大庾岭北驿
<p>
　　　　　　　　阳月南飞雁，传闻至此回。<br>
　　　　　　　　我行殊未已，何日复归来？<br>
　　　　　　　　江静潮初落，林昏瘴不开。<br>
　　　　　　　　明朝望乡处，应见陇头梅。
<p>
　　　　　　　　097王湾：次北固山下
<p>
　　　　　　　　客路青山外，行舟绿水前。<br>
　　　　　　　　潮平两岸阔，风正一帆悬。<br>
　　　　　　　　海日生残夜，江春入旧年。<br>
　　　　　　　　乡书何处达？归雁洛阳边。
<p>
　　　　　　　　098常建：题破山寺后禅院
<p>
　　　　　　　　清晨入古寺，初日照高林。<br>
　　　　　　　　曲径通幽处，禅房花木深。<br>
　　　　　　　　山光悦鸟性，潭影空人心。<br>
　　　　　　　　万籁此俱寂，惟馀钟磬音。
<p>
　　　　　　　　099岑参：寄左省杜拾遗
<p>
　　　　　　　　联步趋丹陛，分曹限紫微。<br>
　　　　　　　　晓随天仗入，暮惹御香归。<br>
　　　　　　　　白发悲花落，青云羡鸟飞。<br>
　　　　　　　　圣朝无阙事，自觉谏书稀。
<p>
　　　　　　　　100李白：赠孟浩然
<p>
　　　　　　　　吾爱孟夫子，风流天下闻。<br>
　　　　　　　　红颜弃轩冕，白首卧松云。<br>
　　　　　　　　醉月频中圣，迷花不事君。<br>
　　　　　　　　高山安可仰，徒此挹清芬。
<p>
　　　　　　　　101李白：渡荆门送别
<p>
　　　　　　　　渡远荆门外，来从楚国游。<br>
　　　　　　　　山随平野尽，江入大荒流。<br>
　　　　　　　　月下飞天镜，云生结海楼。<br>
　　　　　　　　仍怜故乡水，万里送行舟。
<p>
　　　　　　　　102李白：送友人
<p>
　　　　　　　　青山横北郭，白水绕东城。<br>
　　　　　　　　此地一为别，孤蓬万里征。<br>
　　　　　　　　浮云游子意，落日故人情。<br>
　　　　　　　　挥手自兹去，萧萧班马鸣。
<p>
　　　　　　　　103李白：听蜀僧浚弹琴
<p>
　　　　　　　　蜀僧抱绿绮，西下峨眉峰。<br>
　　　　　　　　为我一挥手，如听万壑松。<br>
　　　　　　　　客心洗流水，馀响入霜钟。<br>
　　　　　　　　不觉碧山暮，秋云暗几重。
<p>
　　　　　　　　104李白：夜泊牛渚怀古
<p>
　　　　　　　　牛渚西江夜，青天无片云。<br>
　　　　　　　　登舟望秋月，空忆谢将军。<br>
　　　　　　　　余亦能高咏，斯人不可闻。<br>
　　　　　　　　明朝挂帆席，枫叶落纷纷。
<p>
　　　　　　　　105杜甫：月夜
<p>
　　　　　　　　今夜［鹿阝］州月，闺中只独看。<br>
　　　　　　　　遥怜小儿女，未解忆长安。<br>
　　　　　　　　香雾云鬟湿，清辉玉臂寒。<br>
　　　　　　　　何时倚虚幌，双照泪痕干？
<p>
　　　　　　　　106杜甫：春望
<p>
　　　　　　　　国破山河在，城春草木深。<br>
　　　　　　　　感时花溅泪，恨别鸟惊心。<br>
　　　　　　　　烽火连三月，家书抵万金。<br>
　　　　　　　　白头搔更短，浑欲不胜簪。
<p>
　　　　　　　　107杜甫：春宿左省
<p>
　　　　　　　　花隐掖垣暮，啾啾栖鸟过。<br>
　　　　　　　　星临万户动，月傍九霄多。<br>
　　　　　　　　不寝听金钥，因风想玉珂。<br>
　　　　　　　　明朝有封事，数问夜如何？
<p>
　　　　　　　　108杜甫：至德二载
<p>
　　甫自京金光门出，问道归凤翔。乾元初从左拾遗移华州掾。与亲故别，因出此门。有悲往事。
<p>
　　　　　　　　此道昔归顺，西郊胡正繁。<br>
　　　　　　　　至今残破胆，应有未招魂。<br>
　　　　　　　　近得归京邑，移官岂至尊？<br>
　　　　　　　　无才日衰老，驻马望千门。
<p>
　　　　　　　　109杜甫：月夜忆舍弟
<p>
　　　　　　　　戍鼓断人行，秋边一雁声。<br>
　　　　　　　　露从今夜白，月是故乡明。<br>
　　　　　　　　有弟皆分散，无家问死生。<br>
　　　　　　　　寄书长不达，况乃未休兵。
<p>
　　　　　　　　110杜甫：天末怀李白
<p>
　　　　　　　　凉风起天末，君子意如何？<br>
　　　　　　　　鸿雁几时到，江湖秋水多。<br>
　　　　　　　　文章憎命达，魑魅喜人过。<br>
　　　　　　　　应共冤魂语，投诗赠汨罗。
<p>
　　　　　　　　111杜甫：奉济驿重送严公四韵
<p>
　　　　　　　　远送从此别，青山空复情。<br>
　　　　　　　　几时杯重把，昨夜月同行。<br>
　　　　　　　　列郡讴歌惜，三朝出入荣。<br>
　　　　　　　　将村独归处，寂寞养残生。
<p>
　　　　　　　　112杜甫：别房太尉墓
<p>
　　　　　　　　他乡复行役，驻马别孤坟。<br>
　　　　　　　　近泪无干土，低空有断云。<br>
　　　　　　　　对棋陪谢傅，把剑觅徐君。<br>
　　　　　　　　唯见林花落，莺啼送客闻。
<p>
　　　　　　　　113杜甫：旅夜书怀
<p>
　　　　　　　　细草微风岸，危樯独夜舟。<br>
　　　　　　　　星垂平野阔，月涌大江流。<br>
　　　　　　　　名岂文章著？官应老病休。<br>
　　　　　　　　飘飘何所似，天地一沙鸥。
<p>
　　　　　　　　114杜甫：登岳阳楼
<p>
　　　　　　　　昔闻洞庭水，今上岳阳楼。<br>
　　　　　　　　吴楚东南坼，乾坤日夜浮。<br>
　　　　　　　　亲朋无一字，老病有孤舟。<br>
　　　　　　　　戎马关山北，凭轩涕泗流。
<p>
　　　　　　　　115王维：辋川闲居赠裴秀才迪
<p>
　　　　　　　　寒山转苍翠，秋水日潺［氵爰］。<br>
　　　　　　　　倚杖柴门外，临风听暮蝉。<br>
　　　　　　　　渡头馀落日，墟里上孤烟。<br>
　　　　　　　　复值接舆醉，狂歌五柳前。
<p>
　　　　　　　　116王维：山居秋暝
<p>
　　　　　　　　空山新雨后，天气晚来秋。<br>
　　　　　　　　明月松间照，清泉石上流。<br>
　　　　　　　　竹喧归浣女，莲动下渔舟。<br>
　　　　　　　　随意春芳歇，王孙自可留。
<p>
　　　　　　　　117王维：归嵩山作
<p>
　　　　　　　　清川带长薄，车马去闲闲。<br>
　　　　　　　　流水如有意，暮禽相与还。<br>
　　　　　　　　荒城临古渡，落日满秋山。<br>
　　　　　　　　迢递嵩高下，归来且闭关。
<p>
　　　　　　　　118王维：终南山
<p>
　　　　　　　　太乙近天都，连山接海隅。<br>
　　　　　　　　白云回望合，青霭入看无。<br>
　　　　　　　　分野中峰变，阴晴众壑殊。<br>
　　　　　　　　欲投人处宿，隔水问樵夫。
<p>
　　　　　　　　119王维：酬张少府
<p>
　　　　　　　　晚年惟好静，万事不关心。<br>
　　　　　　　　自顾无长策，空知返旧林。<br>
　　　　　　　　松风吹解带，山月照弹琴。<br>
　　　　　　　　君问穷通理，渔歌入浦深。
<p>
　　　　　　　　120王维：过香积寺
<p>
　　　　　　　　不知香积寺，数里入云峰。<br>
　　　　　　　　古木无人径，深山何处钟？<br>
　　　　　　　　泉声咽危石，日色冷青松。<br>
　　　　　　　　薄暮空潭曲，安禅制毒龙。
<p>
　　　　　　　　121王维：送梓州李使君
<p>
　　　　　　　　万壑树参天，千山响杜鹃。<br>
　　　　　　　　山中一夜雨，树杪百重泉。<br>
　　　　　　　　汉女输［木童］布，巴人讼芋田。<br>
　　　　　　　　文翁翻教授，不敢倚先贤。
<p>
　　　　　　　　122王维：汉江临眺
<p>
　　　　　　　　楚塞三湘接，荆门九派通。<br>
　　　　　　　　江流天地外，山色有无中。<br>
　　　　　　　　郡邑浮前浦，波澜动远空。<br>
　　　　　　　　襄阳好风日，留醉与山翁。
<p>
　　　　　　　　123王维：终南别业
<p>
　　　　　　　　中岁颇好道，晚家南山陲。<br>
　　　　　　　　兴来美独往，胜事空自知。<br>
　　　　　　　　行到水穷处，坐看云起时。<br>
　　　　　　　　偶然值林叟，谈笑无还期。
<p>
　　　　　　　　124孟浩然：望洞庭湖赠张丞相
<p>
　　　　　　　　八月湖水平，涵虚混太清。<br>
　　　　　　　　气蒸云梦泽，波撼岳阳城。<br>
　　　　　　　　欲济无舟楫，端居耻圣明。<br>
　　　　　　　　坐观垂钓者，空有羡鱼情。
<p>
　　　　　　　　125孟浩然：与诸子登岘山
<p>
　　　　　　　　人事有代谢，往来成古今。<br>
　　　　　　　　江山留胜迹，我辈复登临。<br>
　　　　　　　　水落鱼梁浅，天寒梦泽深。<br>
　　　　　　　　羊公碑字在，读罢泪沾襟。
<p>
　　　　　　　　126孟浩然：清明日宴梅道士房
<p>
　　　　　　　　林卧愁春尽，开轩览物华。<br>
　　　　　　　　忽逢青鸟使，邀入赤松家。<br>
　　　　　　　　丹灶初开火，仙桃正发花。<br>
　　　　　　　　童颜若可驻，何惜醉流霞！
<p>
　　　　　　　　127孟浩然：岁暮归南山
<p>
　　　　　　　　北阙休上书，南山归敝庐。<br>
　　　　　　　　不才明主弃，多病故人疏。<br>
　　　　　　　　白发催年老，青阳逼岁除。<br>
　　　　　　　　永怀愁不寐，松月夜窗墟。
<p>
　　　　　　　　128孟浩然：过故人庄
<p>
　　　　　　　　故人具鸡黍，邀我至田家。<br>
　　　　　　　　绿树村边合，青山郭外斜。<br>
　　　　　　　　开轩面场圃，把酒话桑麻。<br>
　　　　　　　　待到重阳日，还来就菊花。
<p>
　　　　　　　　129孟浩然：秦中感秋寄远上人
<p>
　　　　　　　　一丘尝欲卧，三径苦无资。<br>
　　　　　　　　北土非吾愿，东林怀我师。<br>
　　　　　　　　黄金燃桂尽，壮志逐年衰。<br>
　　　　　　　　日夕凉风至，闻蝉但益悲。
<p>
　　　　　　　　130孟浩然：宿桐庐江寄广陵旧游
<p>
　　　　　　　　山暝听猿愁，沧江急夜流。<br>
　　　　　　　　风鸣两岸叶，月照一孤舟。<br>
　　　　　　　　建德非吾土，维扬忆旧游。<br>
　　　　　　　　还将两行泪，遥寄海西头。
<p>
　　　　　　　　131孟浩然：留别王侍御维
<p>
　　　　　　　　寂寂竟何待，朝朝空自归。<br>
　　　　　　　　欲寻芳草去，惜与故人违。<br>
　　　　　　　　当路谁相假，知音世所稀。<br>
　　　　　　　　只应守寂寞，还掩故园扉。
<p>
　　　　　　　　132孟浩然：早寒江上有怀
<p>
　　　　　　　　木落雁南渡，北风江上寒。<br>
　　　　　　　　我家襄水曲，遥隔楚云端。<br>
　　　　　　　　乡泪客中尽，孤帆天际看。<br>
　　　　　　　　迷津欲有问，平海夕漫漫。
<p>
　　　　　　　　133刘长卿：秋日登吴公台上寺远眺
<p>
　　　　　　　　古台摇落后，秋日望乡心。<br>
　　　　　　　　野寺人来少，云峰水隔深。<br>
　　　　　　　　夕阳依旧垒，寒磬满空林。<br>
　　　　　　　　惆怅南朝事，长江独至今。
<p>
　　　　　　　　134刘常卿：送李中丞归汉阳别业
<p>
　　　　　　　　流落征南将，曾驱十万师。<br>
　　　　　　　　罢归无旧业，老去恋明时。<br>
　　　　　　　　独立三边静，轻生一剑知。<br>
　　　　　　　　茫茫江汉上，日暮复何之。
<p>
　　　　　　　　135刘长卿：饯别王十一南游
<p>
　　　　　　　　望君烟水阔，挥手泪沾巾。<br>
　　　　　　　　飞鸟没何处，青山空向人。<br>
　　　　　　　　长江一帆远，落日五湖春。<br>
　　　　　　　　谁见汀洲上，相思愁白苹？
<p>
　　　　　　　　136刘长卿：寻南溪常山道人隐居
<p>
　　　　　　　　一路经行处，莓苔见履痕。<br>
　　　　　　　　白云依静渚，春草闭闲门。<br>
　　　　　　　　过雨看松色，随山到水源。<br>
　　　　　　　　溪花与禅意，相对亦忘言。
<p>
　　　　　　　　137刘长卿：新年作
<p>
　　　　　　　　乡心新岁切，天畔独潸然。<br>
　　　　　　　　老至居人下，春归在客先。<br>
　　　　　　　　岭猿同旦暮，江柳共风烟。<br>
　　　　　　　　已似长沙傅，从今又几年？
<p>
　　　　　　　　138钱起：送僧归日本
<p>
　　　　　　　　上国随缘住，来途若梦行。<br>
　　　　　　　　浮天沧海远，去世法舟轻。<br>
　　　　　　　　水月通禅寂，鱼龙听梵声。<br>
　　　　　　　　惟怜一灯影，万里眼中明。
<p>
　　　　　　　　139钱起：谷口书斋寄杨补阙
<p>
　　　　　　　　泉壑带茅茨，云霞生薜帷。<br>
　　　　　　　　竹怜新雨后，山爱夕阳时。<br>
　　　　　　　　闲鹭栖常早，秋花落更迟。<br>
　　　　　　　　家童扫萝径，昨与故人期。
<p>
　　　　　　　　140韦应物：淮上喜会梁川故人
<p>
　　　　　　　　江汉曾为客，相逢每醉还。<br>
　　　　　　　　浮云一别后，流水十年间。<br>
　　　　　　　　欢笑情如旧，萧疏鬓已斑。<br>
　　　　　　　　何因北归去，淮上对秋山。
<p>
　　　　　　　　141韦应物：赋得暮雨送李胄
<p>
　　　　　　　　楚江微雨里，建业暮钟时。<br>
　　　　　　　　漠漠帆来重，冥冥鸟去迟。<br>
　　　　　　　　海门深不见，浦树远含滋。<br>
　　　　　　　　相送情无限，沾襟比散丝。
<p>
　　　　　　　　142韩□（“雄”右半换“羽”）：酬程延秋夜即事见赠
<p>
　　　　　　　　长簟迎风早，空城澹月华。<br>
　　　　　　　　星河秋一雁，砧杵夜千家。<br>
　　　　　　　　节候看应晚，心期卧亦赊。<br>
　　　　　　　　向来吟秀句，不觉已鸣鸦。
<p>
　　　　　　　　143刘脊虚：阙题
<p>
　　　　　　　　道由白云尽，春与青溪长。<br>
　　　　　　　　时有落花至，远隋流水香。<br>
　　　　　　　　闲门向山路，深柳读书堂。<br>
　　　　　　　　幽映每白日，清辉照衣裳。
<p>
　　　　　　　　144戴叔伦：江乡故人偶集客舍
<p>
　　　　　　　　天秋月又满，城阙夜千重。<br>
　　　　　　　　还作江南会，翻疑梦里逢。<br>
　　　　　　　　风枝惊暗鹊，露草覆寒虫。<br>
　　　　　　　　羁旅长堪醉，相留畏晓钟。
<p>
　　　　　　　　145卢纶：李端公
<p>
　　　　　　　　故关衰草遍，离别正堪悲！<br>
　　　　　　　　路出寒云外，人归暮雪时。<br>
　　　　　　　　少孤为客早，多难识君迟。<br>
　　　　　　　　掩泪空相向，风尘何处期？
<p>
　　　　　　　　146李益：喜见外弟又言别
<p>
　　　　　　　　十年离乱后，长大一相逢。<br>
　　　　　　　　问姓惊初见，称名忆旧容。<br>
　　　　　　　　别来沧海事，语罢暮天钟。<br>
　　　　　　　　明日巴陵道，秋山又几重。
<p>
　　　　　　　　147司空曙：云阳馆与韩绅宿别
<p>
　　　　　　　　故人江海别，几度隔山川。<br>
　　　　　　　　乍见翻疑梦，相悲各问年。<br>
　　　　　　　　孤灯寒照雨，深竹暗浮烟。<br>
　　　　　　　　更有明朝恨，离杯惜共传。
<p>
　　　　　　　　148司空曙：喜外弟卢纶见宿
<p>
　　　　　　　　静夜四无邻，荒居旧业贫。<br>
　　　　　　　　雨中黄叶树，灯下白头人。<br>
　　　　　　　　以我独沉久，愧君相访频。<br>
　　　　　　　　平生自有分，况是蔡家亲！
<p>
　　　　　　　　149司空曙：贼平后送人北归
<p>
　　　　　　　　世乱同南去，时清独北还。<br>
　　　　　　　　他乡生白发，旧国见青山。<br>
　　　　　　　　晓月过残垒，繁星宿故关。<br>
　　　　　　　　寒禽与衰草，处处伴愁颜。
<p>
　　　　　　　　150刘禹锡：蜀先主庙
<p>
　　　　　　　　天地英雄气，千秋尚凛然！<br>
　　　　　　　　势分三足鼎，业复五铢钱。<br>
　　　　　　　　得相能开国，生儿不象贤。<br>
　　　　　　　　凄凉蜀故妓，来舞魏宫前。
<p>
　　　　　　　　151张籍：没蕃故人
<p>
　　　　　　　　前年伐月支，城下没全师。<br>
　　　　　　　　蕃汉断消息，死生长别离。<br>
　　　　　　　　无人收废帐，归马识残旗。<br>
　　　　　　　　欲祭疑君在，天涯哭此时。
<p>
　　　　　　　　152白居易：赋得古原草送别
<p>
　　　　　　　　离离原上草，一岁一枯荣。<br>
　　　　　　　　野火烧不尽，春风吹又生。<br>
　　　　　　　　远芳侵古道，晴翠接荒城。<br>
　　　　　　　　又送王孙去，萋萋满别情。
<p>
　　　　　　　　153杜牧：旅宿
<p>
　　　　　　　　旅馆无良伴，凝情自悄然。<br>
　　　　　　　　寒灯思旧事，断雁警愁眠。<br>
　　　　　　　　远梦归侵晓，家书到隔年。<br>
　　　　　　　　沧江好烟月，门系钓鱼船。
<p>
　　　　　　　　154许浑：秋日赴阙题潼关驿楼
<p>
　　　　　　　　红叶晚萧萧，长亭酒一瓢。<br>
　　　　　　　　残云归太华，疏雨过中条。<br>
　　　　　　　　树色随山迥，河声入海遥。<br>
　　　　　　　　帝乡明日到，犹自梦渔樵。
<p>
　　　　　　　　155许浑：早秋
<p>
　　　　　　　　遥夜泛清瑟，西风生翠萝。<br>
　　　　　　　　残萤栖玉露，早雁拂银河。<br>
　　　　　　　　高树晓还密，远山晴更多。<br>
　　　　　　　　淮南一叶下，自觉老烟波。
<p>
　　　　　　　　156李商隐：蝉
<p>
　　　　　　　　本以高难饱，徒劳恨费声。<br>
　　　　　　　　五更疏欲断，一树碧无情。<br>
　　　　　　　　薄宦梗犹泛，故园芜已平。<br>
　　　　　　　　烦君最相警，我亦举家清。
<p>
　　　　　　　　157李商隐：风雨
<p>
　　　　　　　　凄凉宝剑篇，羁泊欲穷年。<br>
　　　　　　　　黄叶仍风雨，青楼自管弦。<br>
　　　　　　　　新知遭薄俗，旧好隔良缘。<br>
　　　　　　　　心断新丰酒，销愁斗几千。
<p>
　　　　　　　　158李商隐：落花
<p>
　　　　　　　　高阁客竟去，小园花乱飞。<br>
　　　　　　　　参差连曲陌，迢递送斜晖。<br>
　　　　　　　　肠断未忍扫，眼穿仍欲归。<br>
　　　　　　　　芳心向春尽，所得是沾衣。
<p>
　　　　　　　　159李商隐：凉思
<p>
　　　　　　　　客去波平槛，蝉休露满枝。<br>
　　　　　　　　永怀当此节，倚立自移时。<br>
　　　　　　　　北斗兼春远，南陵寓使迟。<br>
　　　　　　　　天涯占梦数，疑误有新知。
<p>
　　　　　　　　160李商隐：北青萝
<p>
　　　　　　　　残阳西入崦，茅屋访孤僧。<br>
　　　　　　　　落叶人何在？寒云路几层？<br>
　　　　　　　　独敲初夜磬，闲倚一枝藤。<br>
　　　　　　　　世界微尘里，吾宁爱与憎。
<p>
　　　　　　　　161温庭筠：送人东游
<p>
　　　　　　　　荒戍落黄叶，浩然离故关。<br>
　　　　　　　　高风汉阳渡，初日郢门山。<br>
　　　　　　　　江上几人在？天涯孤棹还。<br>
　　　　　　　　何当重相见，樽酒慰离颜？
<p>
　　　　　　　　162马戴：灞上秋居
<p>
　　　　　　　　灞原风雨定，晚见雁行频。<br>
　　　　　　　　落叶他乡树，寒灯独夜人。<br>
　　　　　　　　空园白露滴，孤壁野僧邻。<br>
　　　　　　　　寄卧郊扉久，何年致此身？
<p>
　　　　　　　　163马戴：楚江怀古
<p>
　　　　　　　　露气寒光集，微阳下楚丘。<br>
　　　　　　　　猿啼洞庭树，人在木兰舟。<br>
　　　　　　　　广泽生明月，苍山夹乱流。<br>
　　　　　　　　云中君不见，竟夕自悲秋。
<p>
　　　　　　　　164张乔：书边事
<p>
　　　　　　　　调角断清秋，征人倚戍楼。<br>
　　　　　　　　春风对青冢，白日落梁州。<br>
　　　　　　　　大漠无兵阻，穷边有客游。<br>
　　　　　　　　蕃情似此水，长愿向南流。
<p>
　　　　　　　　165崔涂：巴山道中除夜有怀
<p>
　　　　　　　　迢递三巴路，羁危万里身。<br>
　　　　　　　　乱山残雪夜，孤独异乡春。<br>
　　　　　　　　渐与骨肉远，转於僮仆亲。<br>
　　　　　　　　那堪正飘泊，明日岁华新。
<p>
　　　　　　　　166崔涂：孤雁
<p>
　　　　　　　　几行归塞尽，片影独何之？<br>
　　　　　　　　暮雨相呼失，寒塘欲下迟。<br>
　　　　　　　　渚云低暗渡，关月冷相随。<br>
　　　　　　　　未必逢［矢曾］缴，孤飞自可疑。
<p>
　　　　　　　　167杜荀鹤：春宫怨
<p>
　　　　　　　　早被婵娟误，欲妆临镜慵。<br>
　　　　　　　　承恩不在貌，教妾若为容。<br>
　　　　　　　　风暖鸟声碎，日高花影重。<br>
　　　　　　　　年年越溪女，相忆采芙蓉。
<p>
　　　　　　　　168韦庄：章台夜思
<p>
　　　　　　　　清瑟怨遥夜，绕弦风雨哀。<br>
　　　　　　　　孤灯闻楚角，残月下章台。<br>
　　　　　　　　芳草已云暮，故人殊未来。<br>
　　　　　　　　乡书不可寄，秋雁又南回。
<p>
　　　　　　　　169僧皎然：寻陆鸿渐不遇
<p>
　　　　　　　　移家虽带郭，野径入桑麻。<br>
　　　　　　　　近种篱边菊，秋来未著花。<br>
　　　　　　　　扣门无犬吠，欲去问西家。<br>
　　　　　　　　报到山中去，归来每日斜。
<p>
　　　　　　　　170崔颢：黄鹤楼
<p>
　　　　　　　　昔人已乘黄鹤去，此地空馀黄鹤楼。<br>
　　　　　　　　黄鹤一去不复返，白云千载空悠悠。<br>
　　　　　　　　晴川历历汉阳树，芳草萋萋鹦鹉洲。<br>
　　　　　　　　日暮乡关何处是，烟波江上使人愁。
<p>
　　　　　　　　171崔颢：行经华阴
<p>
　　　　　　　　迢□（“绕”换山旁）太华俯咸京，天外三峰削不成。<br>
　　　　　　　　武帝祠前云欲散，仙人掌上雨初晴。<br>
　　　　　　　　河山北枕秦关险，驿树西连汉［田寺］平。<br>
　　　　　　　　借问路傍名利客，无如此处学长生。
<p>
　　　　　　　　172祖咏：望蓟门
<p>
　　　　　　　　燕台一去客心惊，箫鼓喧喧汉将营。<br>
　　　　　　　　万里寒光生积雪，三边曙色动危旌。<br>
　　　　　　　　沙场烽火侵胡月，海畔云山拥蓟城。<br>
　　　　　　　　少小虽非投笔吏，论功还欲请长缨。
<p>
　　　　　　　　173李颀：送魏万之京
<p>
　　　　　　　　朝闻游子唱骊歌，昨夜微霜初度河。<br>
　　　　　　　　鸿雁不堪愁里听，云山况是客中过。<br>
　　　　　　　　关城树色催寒近，御苑砧声向晚多。<br>
　　　　　　　　莫见长安行乐处，空令岁月易蹉跎。
<p>
　　　　　　　　174崔曙：九日登望仙台呈刘明府
<p>
　　　　　　　　汉文皇帝有高台，此日登临曙色开。<br>
　　　　　　　　三晋云山皆北向，二陵风雨自东来。<br>
　　　　　　　　关门令尹谁能识？河上仙翁去不回。<br>
　　　　　　　　且欲竟寻彭泽宰，陶然共醉菊花杯。
<p>
　　　　　　　　176高适：送李少府贬峡中王少府贬长沙
<p>
　　　　　　　　嗟君此别意何如？驻马衔杯问谪居。<br>
　　　　　　　　巫峡啼猿数行泪，衡阳归雁几封书。<br>
　　　　　　　　青枫江上秋帆远，白帝城边古木疏。<br>
　　　　　　　　圣代即今多雨露，暂时分手莫踌躇。
<p>
　　　　　　　　177岑参：奉和中书舍人贾至早朝大明宫
<p>
　　　　　　　　鸡鸣紫陌曙光寒，莺啭皇州春色阑。<br>
　　　　　　　　金阙晓钟开万户，玉阶仙仗拥千官。<br>
　　　　　　　　花迎剑佩星初落，柳拂旌旗露未干。<br>
　　　　　　　　独有凤凰池上客，阳春一曲和皆难。
<p>
　　　　　　　　178王维：和贾舍人早朝大明宫之作
<p>
　　　　　　　　绛帻鸡人送晓筹，尚衣方进翠云裘。<br>
　　　　　　　　九天阊阖开宫殿，万国衣冠拜冕旒。<br>
　　　　　　　　日色才临仙掌动，香烟欲傍衮龙浮。<br>
　　　　　　　　朝罢须裁五色诏，佩声归向凤池头。
<p>
　　　　　　　　179王维：奉和圣制从蓬莱向兴庆阁道中留春雨中春望之作应制
<p>
　　　　　　　　渭水自萦秦塞曲，黄山旧绕汉宫斜。<br>
　　　　　　　　銮舆迥出千门柳，阁道回看上苑花。<br>
　　　　　　　　云里帝城双凤阙，雨中春树万人家。<br>
　　　　　　　　为乘阳气行时令，不是宸游玩物华。
<p>
　　　　　　　　180王维：积雨辋川庄作
<p>
　　　　　　　　积雨空林烟火迟，蒸藜炊黍饷东□（“淄”去三点水加草头）。<br>
　　　　　　　　漠漠水田飞白鹭，阴阴夏木啭黄鹂。<br>
　　　　　　　　山中习静观朝槿，松下清斋折露葵。<br>
　　　　　　　　野老与人争席罢，海鸥何事更相疑。
<p>
　　　　　　　　181王维：酬郭给事
<p>
　　　　　　　　洞门高阁霭馀辉，桃李阴阴柳絮飞。<br>
　　　　　　　　禁里疏钟官舍晚，省中啼鸟吏人稀。<br>
　　　　　　　　晨摇玉佩趋金殿，夕奉天书拜琐闱。<br>
　　　　　　　　强欲从君无那老，将因卧病解朝衣。
<p>
　　　　　　　　182杜甫：蜀相
<p>
　　　　　　　　丞相祠堂何处寻？锦官城外柏森森。<br>
　　　　　　　　映阶碧草自春色，隔叶黄鹂空好音。<br>
　　　　　　　　三顾频烦天下计，两朝开济老臣心。<br>
　　　　　　　　出师未捷身先死，长使英雄泪满襟！
<p>
　　　　　　　　183杜甫：客至
<p>
　　　　　　　　舍南舍北皆春水，但见群鸥日日来。<br>
　　　　　　　　花径不曾缘客扫，蓬门今始为君开。<br>
　　　　　　　　盘飧市远无兼味，樽酒家贫只旧醅。<br>
　　　　　　　　肯与邻翁相对饮，隔篱呼取尽馀杯！
<p>
　　　　　　　　184杜甫：野望
<p>
　　　　　　　　西山白雪三城戍，南浦清江万里桥。<br>
　　　　　　　　海内风尘诸弟隔，天涯涕泪一身遥。<br>
　　　　　　　　唯将迟暮供多病，未有涓埃答圣朝。<br>
　　　　　　　　跨马出郊时极目，不堪人事日萧条！
<p>
　　　　　　　　185杜甫：闻官军收河南河北
<p>
　　　　　　　　剑外忽传收蓟北，初闻涕泪满衣裳。<br>
　　　　　　　　却看妻子愁何在，漫卷诗书喜欲狂。<br>
　　　　　　　　白日放歌须纵酒，青春作伴好还乡！<br>
　　　　　　　　即从巴峡穿巫峡，便下襄阳向洛阳。
<p>
　　　　　　　　186杜甫：登高
<p>
　　　　　　　　风急天高猿啸哀，渚清沙白鸟飞回。<br>
　　　　　　　　无边落木萧萧下，不尽长江滚滚来。<br>
　　　　　　　　万里悲秋常作客，百年多病独登台。<br>
　　　　　　　　艰难苦恨繁霜鬓，潦倒新停浊酒杯。
<p>
　　　　　　　　187杜甫：登楼
<p>
　　　　　　　　花近高楼伤客心，万方多难此登临。<br>
　　　　　　　　锦江春色来天地，玉垒浮云变古今。<br>
　　　　　　　　北极朝庭终不改，西山寇盗莫相侵！<br>
　　　　　　　　可怜后主还祠庙，日暮聊为梁父吟。
<p>
　　　　　　　　188杜甫：宿府
<p>
　　　　　　　　清秋幕府井梧寒，独宿江城蜡炬残。<br>
　　　　　　　　永夜角声悲自语，中天月色好谁看？<br>
　　　　　　　　风尘荏苒音书绝，关塞萧条行陆难。<br>
　　　　　　　　已忍伶俜十年事，强移栖息一枝安。
<p>
　　　　　　　　189杜甫：阁夜
<p>
　　　　　　　　岁暮阴阳催短景，天涯霜雪霁寒霄。<br>
　　　　　　　　五更鼓角声悲壮，三峡星河影动摇。<br>
　　　　　　　　野哭千家闻战伐，夷歌数处起渔樵。<br>
　　　　　　　　卧龙跃马终黄土，人事音书漫寂寥。
<p>
　　　　　　　　190杜甫：咏怀古迹五首之一
<p>
　　　　　　　　支离东北风尘际，漂泊西南天地间。<br>
　　　　　　　　三峡楼台淹日月，五溪衣服共云山。<br>
　　　　　　　　羯胡事主终无赖，词客哀时且未还。<br>
　　　　　　　　庾信平生最萧瑟，暮年诗赋动江关。
<p>
　　　　　　　　191杜甫：咏怀古迹五首之二
<p>
　　　　　　　　摇落深知宋玉悲，风流儒雅亦吾师。<br>
　　　　　　　　怅望千秋一洒泪，萧条异代不同时。<br>
　　　　　　　　江山故宅空文藻，云雨荒台岂梦思！<br>
　　　　　　　　最是楚宫俱泯灭，舟人指点到今疑。
<p>
　　　　　　　　192杜甫：咏怀古迹五首之三
<p>
　　　　　　　　群山万壑赴荆门，生长明妃尚有村。<br>
　　　　　　　　一去紫台连朔漠，独留青冢向黄昏。<br>
　　　　　　　　画图省识春风面，环佩空归月下魂。<br>
　　　　　　　　千载琵琶作胡语，分明怨恨曲中论。
<p>
　　　　　　　　193杜甫：咏怀古迹五首之四
<p>
　　　　　　　　蜀主征吴幸三峡，崩年亦在永安宫。<br>
　　　　　　　　翠华想像空山里，玉殿虚无野寺中。<br>
　　　　　　　　古庙杉松巢水鹤，岁时伏腊走村翁。<br>
　　　　　　　　武侯祠屋常邻近，一体君臣祭祀同。
<p>
　　　　　　　　194杜甫：咏怀古迹五首之五
<p>
　　　　　　　　诸葛大名垂宇宙，宗臣遗像肃清高。<br>
　　　　　　　　三分割据纡筹策，万古云霄一羽毛。<br>
　　　　　　　　伯仲之间见伊吕，指挥若定失萧曹。<br>
　　　　　　　　运移汉祚终难复，志决身歼军务劳。
<p>
　　　　　　　　195刘长卿：江州重别薛六柳八二员外
<p>
　　　　　　　　生涯岂料承优诏？世事空知学醉歌。<br>
　　　　　　　　江上月明胡雁过，淮南木落楚山多。<br>
　　　　　　　　寄身且喜沧洲近，顾影无如白发何！<br>
　　　　　　　　今日龙钟人共老，愧君犹遣慎风波。
<p>
　　　　　　　　196刘长卿：长沙过贾谊宅
<p>
　　　　　　　　三年谪宦此栖迟，万古惟留楚客悲。<br>
　　　　　　　　秋草独寻人去后，寒林空见日斜时。<br>
　　　　　　　　汉文有道恩犹薄，湘水无情吊岂知？<br>
　　　　　　　　寂寂江山摇落处，怜君何事到天涯！
<p>
　　　　　　　　197刘长卿：自夏口至鹦洲夕望岳阳寄源中丞
<p>
　　　　　　　　汀洲无浪复无烟，楚客相思益渺然。<br>
　　　　　　　　汉口夕阳斜渡鸟，洞庭秋水远连天。<br>
　　　　　　　　孤城背岭寒吹角，独戍临江夜泊船。<br>
　　　　　　　　贾谊上书忧汉室，长沙谪去古今怜。
<p>
　　　　　　　　198钱起：赠阙下裴舍人
<p>
　　　　　　　　二月黄鹂飞上林，春城紫禁晓阴阴。<br>
　　　　　　　　长乐钟声花外尽，龙池柳色雨中深。<br>
　　　　　　　　阳和不散穷途恨，霄汉长怀捧日心。<br>
　　　　　　　　献赋十年犹未遇，羞将白发对华簪。
<p>
　　　　　　　　199韦应物：寄李儋元锡
<p>
　　　　　　　　去年花里逢君别，今日花开又一年。<br>
　　　　　　　　世事茫茫难自料，春愁黯黯独成眠。<br>
　　　　　　　　身多疾病思田里，邑有流亡愧俸钱。<br>
　　　　　　　　闻道欲来相问讯，西楼望月几回圆？
<p>
　　　　　　　　200韩□：同题仙游观
<p>
　　　　　　　　仙台初见五城楼，风物凄凄宿雨收。<br>
　　　　　　　　山色遥连秦树晚，砧声近报汉宫秋。<br>
　　　　　　　　疏松影落空坛静，细草香闲小洞幽。<br>
　　　　　　　　何用别寻方外去，人间亦自有丹丘！
<p>
　　　　　　　　201皇甫冉：春思
<p>
　　　　　　　　莺啼燕语报新年，马邑龙堆路几千。<br>
　　　　　　　　家住层城邻汉苑，心随明月到胡天。<br>
　　　　　　　　机中锦字论长恨，楼上花枝笑独眠。<br>
　　　　　　　　为问天戎窦车骑，何时返旆勒燕然？
<p>
　　　　　　　　202卢纶：晚次鄂州
<p>
　　　　　　　　云开远见汉阳城，犹是孤帆一日程。<br>
　　　　　　　　估客昼眠知浪静，舟人夜语觉潮生。<br>
　　　　　　　　三湘愁鬓逢秋色，万里归心对月明。<br>
　　　　　　　　旧业已随征战尽，更堪江上鼓鼙声。
<p>
　　　　　　　　203柳宗元：登柳州城楼寄漳汀封连四州刺史
<p>
　　　　　　　　城上高楼接大荒，海天愁思正茫茫。<br>
　　　　　　　　惊风乱［风占）芙蓉水，密雨斜侵薜荔墙。<br>
　　　　　　　　岭树重遮千里目，江流曲似九回肠。<br>
　　　　　　　　共来百越文身地，犹自音书滞一乡。
<p>
　　　　　　　　204刘禹锡：西塞山怀古
<p>
　　　　　　　　王浚楼船下益州，金陵王气黯然收。<br>
　　　　　　　　千寻铁锁沈江底，一片降幡出石头。<br>
　　　　　　　　人世几回伤往事？山形依旧枕寒流。<br>
　　　　　　　　从今四海为家日，故垒萧萧芦荻秋。
<p>
　　　　　　　　205元稹：遣悲怀三首之一
<p>
　　　　　　　　谢公最小偏怜女，自嫁黔娄百事乖。<br>
　　　　　　　　顾我无衣搜荩箧，泥他沽酒拔金钗。<br>
　　　　　　　　野蔬充膳甘长藿，落叶添薪仰古槐。<br>
　　　　　　　　今日俸钱过十万，与君营奠复营斋。
<p>
　　　　　　　　206元稹：遣悲怀三首之二
<p>
　　　　　　　　昔日戏言身后事，今朝都到眼前来。<br>
　　　　　　　　衣裳已施行看尽，针线犹存未忍开。<br>
　　　　　　　　尚想旧情怜婢仆，也曾因梦送钱财。<br>
　　　　　　　　诚知此恨人人有，贫贱夫妻百事哀。
<p>
　　　　　　　　207元稹：遣悲怀三首之三
<p>
　　　　　　　　闲坐悲君亦自悲，百年都是几多时？<br>
　　　　　　　　邓攸无子寻知命，潘岳悼亡犹费词。<br>
　　　　　　　　同穴□（上“穴”下“目”）冥何所望，他生缘会更难期。<br>
　　　　　　　　惟将终夜长开眼，报答平生未展眉。
<p>
　　　　　　　　208白居易：<p>
　　自河南经乱，关内阻饥，兄弟离散，各在一处。因望月有感，聊书所怀，寄上浮梁大兄
，于潜七兄，乌江十五兄，兼示符离及下［圭阝］弟妹。
<p>
　　　　　　　　时难年荒世业空，弟兄羁旅各西东。<br>
　　　　　　　　田园寥落干戈后，骨肉流离道路中。<br>
　　　　　　　　吊影分为千里雁，辞根散作九秋蓬。<br>
　　　　　　　　共看明月应垂泪，一夜乡心五处同。
<p>
　　　　　　　　209李商隐：锦瑟
<p>
　　　　　　　　锦瑟无端五十弦，一弦一柱思华年。<br>
　　　　　　　　庄生晓梦迷蝴蝶，望帝春心托杜鹃。<br>
　　　　　　　　沧海月明珠有泪，蓝田日暖玉生烟。<br>
　　　　　　　　此情可待成追忆，只是当时已惘然。
<p>
　　　　　　　　210李商隐：无题
<p>
　　　　　　　　昨夜星辰昨夜风，画楼西畔桂堂东。<br>
　　　　　　　　身无彩凤双飞翼，心有灵犀一点通。<br>
　　　　　　　　隔座送钩春酒暖，分曹射覆蜡灯红。<br>
　　　　　　　　嗟余听鼓应官去，走马兰台类转蓬。
<p>
　　　　　　　　211李商隐：隋宫
<p>
　　　　　　　　紫泉宫殿锁烟霞，欲取芜城作帝家。<br>
　　　　　　　　玉玺不缘归日角，锦帆应是到天涯。<br>
　　　　　　　　於今腐草无萤火，终古垂杨有暮鸦。<br>
　　　　　　　　地下若逢陈后主，岂宜重问后庭花？
<p>
　　　　　　　　212李商隐：无题二首之一
<p>
　　　　　　　　来是空言去绝踪，月斜楼上五更钟。<br>
　　　　　　　　梦为远别啼难唤，书被催成墨未浓。<br>
　　　　　　　　蜡照半笼金翡翠，麝熏微度绣芙蓉。<br>
　　　　　　　　刘郎已恨蓬山远，更隔蓬山一万重。
<p>
　　　　　　　　213李商隐：无题二首之二
<p>
　　　　　　　　飒飒东风细雨来，芙蓉塘外有轻雷。<br>
　　　　　　　　金蟾啮锁烧香入，玉虎牵丝汲井回。<br>
　　　　　　　　贾氏窥帘韩掾少，宓妃留枕魏王才。<br>
　　　　　　　　春心莫共花争发，一寸相思一寸灰。
<p>
　　　　　　　　214李商隐：筹笔驿
<p>
　　　　　　　　猿鸟犹疑畏简书，风云常为护储胥。<br>
　　　　　　　　徒令上将挥神笔，终见降王走传车。<br>
　　　　　　　　管乐有才原不忝，关张无命欲何如。<br>
　　　　　　　　他年锦里经祠庙，梁父吟成恨有馀。
<p>
　　　　　　　　215李商隐：无题
<p>
　　　　　　　　相见时难别亦难，东风无力百花残。<br>
　　　　　　　　春蚕到死丝方尽，蜡炬成灰泪始干。<br>
　　　　　　　　晓镜但愁云鬓改，夜吟应觉月光寒。<br>
　　　　　　　　蓬莱此去无多路，青鸟殷勤为探看。
<p>
　　　　　　　　216李商隐：春雨
<p>
　　　　　　　　怅卧新春白袷衣，白门寥落意多违。<br>
　　　　　　　　红楼隔雨相望冷，珠箔飘灯独自归。<br>
　　　　　　　　远路应悲春［日宛］晚，残宵犹得梦依稀。<br>
　　　　　　　　玉［王当］缄札何由达？万里云罗一雁飞。
<p>
　　　　　　　　217李商隐：无题二首之一
<p>
　　　　　　　　凤尾香罗薄几重，碧文圆顶夜深缝。<br>
　　　　　　　　扇裁月魄羞难掩，车走雷声语未通。<br>
　　　　　　　　曾是寂寥金烬暗，断无消息石榴红。<br>
　　　　　　　　斑骓只系垂杨岸，何处西南任好风？
<p>
　　　　　　　　218李商隐：无题二首之二
<p>
　　　　　　　　重帷深下莫愁堂，卧后清宵细细长。<br>
　　　　　　　　神女生涯原是梦，小姑居处本无郎。<br>
　　　　　　　　风波不信菱枝弱，月露谁教桂叶香？<br>
　　　　　　　　直道相思了无益，未妨惆怅是清狂。
<p>
　　　　　　　　219温庭筠：利洲南渡
<p>
　　　　　　　　澹然空水对斜晖，曲岛苍茫接翠微。<br>
　　　　　　　　波上马嘶看棹去，柳边人歇待船归。<br>
　　　　　　　　数丛沙草群鸥散，万顷江田一鹭飞。<br>
　　　　　　　　谁解乘舟寻范蠡，五湖烟水独忘机？
<p>
　　　　　　　　220温庭筠：苏武庙
<p>
　　　　　　　　苏武魂销汉使前，古祠高树两茫然。<br>
　　　　　　　　云边雁断胡天月，陇上羊归塞草烟。<br>
　　　　　　　　回日楼台非甲帐，去时冠剑是丁年。<br>
　　　　　　　　茂陵不见封侯印，空向秋波哭逝川。
<p>
　　　　　　　　221薛逢：宫词
<p>
　　　　　　　　十二楼中尽晓妆，望仙楼上望君王。<br>
　　　　　　　　锁衔金兽连环冷，水滴铜龙昼漏长。<br>
　　　　　　　　云髻罢梳还对镜，罗衣欲换更添香。<br>
　　　　　　　　遥窥正殿帘开处，袍裤宫人扫御床。
<p>
　　　　　　　　222秦韬玉：贫女
<p>
　　　　　　　　蓬门未识绮罗香，拟托良媒益自伤。<br>
　　　　　　　　谁爱风流高格调？共怜时世俭梳妆。<br>
　　　　　　　　敢将十指夸针巧，不把双眉斗画长。<br>
　　　　　　　　苦恨年年压金线，为他人作嫁衣裳。
<p>
　　　　　　　　223沈全期：古意呈补阙乔知之
<p>
　　　　　　　　卢家少妇郁金香，海燕双栖玳瑁梁。<br>
　　　　　　　　九月寒砧催木叶，十年征戍忆辽阳。<br>
　　　　　　　　白狼河北音书断，丹凤城南秋夜长。<br>
　　　　　　　　谁为含愁独不见，更教明月照流黄？
<p>
　　　　　　　　224王维：鹿柴
<p>
　　　　　　　　空山不见人，但闻人语响。<br>
　　　　　　　　返景入深林，复照青苔上。
<p>
　　　　　　　　225王维：竹里馆
<p>
　　　　　　　　独坐幽篁里，弹琴复长啸。<br>
　　　　　　　　深林人不知，明月来相照。
<p>
　　　　　　　　226王维：送别
<p>
　　　　　　　　山中相送罢，日暮掩柴扉。<br>
　　　　　　　　春草明年绿，王孙归不归？
<p>
　　　　　　　　227王维：相思
<p>
　　　　　　　　红豆生南国，春来发几枝？<br>
　　　　　　　　愿君多采撷，此物最相思。
<p>
　　　　　　　　228王维：杂诗
<p>
　　　　　　　　君自故乡来，应知故乡事。<br>
　　　　　　　　来日绮窗前，寒梅著花未？
<p>
　　　　　　　　229裴迪：送崔九
<p>
　　　　　　　　归山深浅去，须尽丘壑美。<br>
　　　　　　　　莫学武陵人，暂游桃源里。
<p>
　　　　　　　　230祖咏：终南望馀雪
<p>
　　　　　　　　终南阴岭秀，积雪浮云端。<br>
　　　　　　　　林表明霁色，城中增暮寒。
<p>
　　　　　　　　231孟浩然：宿建德江
<p>
　　　　　　　　移舟泊烟渚，日暮客愁新。<br>
　　　　　　　　野旷天低树，江清月近人。
<p>
　　　　　　　　232孟浩然：春晓
<p>
　　　　　　　　春眠不觉晓，处处闻啼鸟。<br>
　　　　　　　　夜来风雨声，花落知多少？
<p>
　　　　　　　　233李白：夜思
<p>
　　　　　　　　床前明月光，疑是地上霜。<br>
　　　　　　　　举头望明月，低头思故乡。
<p>
　　　　　　　　234李白：怨情
<p>
　　　　　　　　美人卷珠帘，深坐蹙蛾眉。<br>
　　　　　　　　但见泪痕湿，不知心恨谁？
<p>
　　　　　　　　235杜甫：八阵图
<p>
　　　　　　　　功盖三分国，名成八阵图。<br>
　　　　　　　　江流石不转，遗恨失吞吴。
<p>
　　　　　　　　236王之涣：登鹳雀楼
<p>
　　　　　　　　白日依山尽，黄河入海流。<br>
　　　　　　　　欲穷千里目，更上一层楼。
<p>
　　　　　　　　237刘长卿：送灵澈
<p>
　　　　　　　　苍苍竹林寺，杳杳钟声晚。<br>
　　　　　　　　荷笠带斜阳，青山独归远。
<p>
　　　　　　　　238刘长卿：弹琴
<p>
　　　　　　　　泠泠七弦上，静听松风寒。<br>
　　　　　　　　古调虽自爱，今人多不弹。
<p>
　　　　　　　　239刘长卿：送上人
<p>
　　　　　　　　孤云将野鹤，岂向人间住！<br>
　　　　　　　　莫买沃洲山，时人已知处。
<p>
　　　　　　　　240韦应物：秋夜寄邱员外
<p>
　　　　　　　　怀君属秋夜，散步咏凉天。<br>
　　　　　　　　空山松子落，幽人应未眠。
<p>
　　　　　　　　241李端：听筝
<p>
　　　　　　　　鸣筝金粟柱，素手玉房前。<br>
　　　　　　　　欲得周郎顾，时时误拂弦。
<p>
　　　　　　　　242王建：新嫁娘
<p>
　　　　　　　　三日入厨下，洗手作羹汤。<br>
　　　　　　　　未谙姑食性，先遣小姑尝。
<p>
　　　　　　　　243权德舆：玉台体
<p>
　　　　　　　　昨夜裙带解，今朝［虫喜］子飞。<br>
　　　　　　　　铅华不可弃，莫是藁砧归。
<p>
　　　　　　　　244柳宗元：江雪
<p>
　　　　　　　　千山鸟飞绝，万径人踪灭。<br>
　　　　　　　　孤舟蓑笠翁，独钓寒江雪。
<p>
　　　　　　　　245元稹：行宫
<p>
　　　　　　　　寥落古行宫，宫花寂寞红。<br>
　　　　　　　　白头宫女在，闲坐说玄宗。
<p>
　　　　　　　　246白居易：问刘十九
<p>
　　　　　　　　绿蚁新醅酒，红泥小火炉。<br>
　　　　　　　　晚来天欲雪，能饮一杯无？
<p>
　　　　　　　　247张祜：何满子
<p>
　　　　　　　　故国三千里，深宫二十年。<br>
　　　　　　　　一声何满子，双泪落君前。
<p>
　　　　　　　　248李商隐：登乐游原
<p>
　　　　　　　　向晚意不适，驱车登古原。<br>
　　　　　　　　夕阳无限好，只是近黄昏。
<p>
　　　　　　　　249贾岛：寻隐者不遇
<p>
　　　　　　　　松下问童子，言师采药去。<br>
　　　　　　　　只在此山中，云深不知处。
<p>
　　　　　　　　250李频：渡汉江
<p>
　　　　　　　　岭外音书绝，经冬复立春。<br>
　　　　　　　　近乡情更怯，不敢问来人。
<p>
　　　　　　　　251金昌绪：春怨
<p>
　　　　　　　　打起黄莺儿，莫教枝上啼。<br>
　　　　　　　　啼时惊妾梦，不得到辽西。
<p>
　　　　　　　　252西鄙人：哥舒歌
<p>
　　　　　　　　北斗七星高，哥舒夜带刀。<br>
　　　　　　　　至今窥牧马，不敢过临洮。
<p>
　　　　　　　　253崔颢：长干行二首之一
<p>
　　　　　　　　君家何处住，妾住在横塘。<br>
　　　　　　　　停船暂借问，或恐是同乡。
<p>
　　　　　　　　254崔颢：长干行二首之二
<p>
　　　　　　　　家临九江水，来去九江侧。<br>
　　　　　　　　同是长干人，生小不相识。
<p>
　　　　　　　　255李白：玉阶怨
<p>
　　　　　　　　玉阶生白露，夜久侵罗袜。<br>
　　　　　　　　却下水晶帘，玲珑望秋月。
<p>
　　　　　　　　256卢纶：塞下曲四首之一
<p>
　　　　　　　　鹫翎金仆姑，燕尾绣蝥弧。<br>
　　　　　　　　独立扬新令，千营共一呼。
<p>
　　　　　　　　257卢纶：塞下曲四首之二
<p>
　　　　　　　　林暗草惊风，将军夜引弓。<br>
　　　　　　　　平明寻白羽，没在石棱中。
<p>
　　　　　　　　258卢纶：塞下曲四首之三
<p>
　　　　　　　　月黑雁飞高，单于夜遁逃。<br>
　　　　　　　　欲将轻骑逐，大雪满弓刀。
<p>
　　　　　　　　259卢纶：塞下曲四首之四
<p>
　　　　　　　　野幕蔽琼筵，羌戎贺劳旋。<br>
　　　　　　　　醉和金甲舞，雷鼓动山川。
<p>
　　　　　　　　260李益：江南曲
<p>
　　　　　　　　嫁得瞿塘贾，朝朝误妾期。<br>
　　　　　　　　早知潮有信，嫁与弄潮儿。
<p>
　　　　　　　　261贺知章：回乡偶书
<p>
　　　　　　　　少小离家老大回，乡音无改鬓毛衰。<br>
　　　　　　　　儿童相见不相识，笑问客从何处来？
<p>
　　　　　　　　262张旭：桃花溪
<p>
　　　　　　　　隐隐飞桥隔野烟，石矶西畔问渔船。<br>
　　　　　　　　桃花尽日随流水，洞在清溪何处边？
<p>
　　　　　　　　263王维：九月九日忆山东兄弟
<p>
　　　　　　　　独在异乡为异客，每逢佳节倍思亲。<br>
　　　　　　　　遥知兄弟登高处，遍插茱萸少一人。
<p>
　　　　　　　　264王昌龄：芙蓉楼送辛渐
<p>
　　　　　　　　寒雨连江夜入吴，平明送客楚山孤。<br>
　　　　　　　　洛阳亲友如相问，一片冰心在玉壶。
<p>
　　　　　　　　265王昌龄：闺怨
<p>
　　　　　　　　闺中少妇不知愁，春日凝妆上翠楼。<br>
　　　　　　　　忽见陌头杨柳色，悔教夫婿觅封侯。
<p>
　　　　　　　　266王昌龄：春宫曲
<p>
　　　　　　　　昨夜风开露井桃，未央前殿月轮高。<br>
　　　　　　　　平阳歌舞新承宠，帘外春寒赐锦袍。
<p>
　　　　　　　　267王翰：凉州词
<p>
　　　　　　　　葡萄美酒夜光杯，欲饮琵琶马上催。<br>
　　　　　　　　醉卧沙场君莫笑，古来征战几人回！
<p>
　　　　　　　　268李白：送孟浩然之广陵
<p>
　　　　　　　　故人西辞黄鹤楼，烟花三月下扬州。<br>
　　　　　　　　孤帆远影碧空尽，惟见长江天际流。
<p>
　　　　　　　　269李白：下江陵
<p>
　　　　　　　　朝辞白帝彩云间，千里江陵一日还。<br>
　　　　　　　　两岸猿声啼不住，轻舟已过万重山。
<p>
　　　　　　　　270岑参：逢入京使
<p>
　　　　　　　　故园东望路漫漫，双袖龙钟泪不干。<br>
　　　　　　　　马上相逢无纸笔，凭君传语报平安。
<p>
　　　　　　　　271杜甫：江南逢李龟年
<p>
　　　　　　　　岐王宅里寻常见，崔九堂前几度闻。<br>
　　　　　　　　正是江南好风景，落花时节又逢君。
<p>
　　　　　　　　272韦应物：滁州西涧
<p>
　　　　　　　　独怜幽草涧边生，上有黄鹂深树鸣。<br>
　　　　　　　　春潮带雨晚来急，野渡无人舟自横。
<p>
　　　　　　　　273张继：枫桥夜泊
<p>
　　　　　　　　月落乌啼霜满天，江枫渔火对愁眠。<br>
　　　　　　　　姑苏城外寒山寺，夜半钟声到客船。
<p>
　　　　　　　　274韩□：寒食
<p>
　　　　　　　　春城无处不飞花，寒食东风御柳斜。<br>
　　　　　　　　日暮汉宫传蜡烛，轻烟散入五侯家。
<p>
　　　　　　　　275刘方平：月夜
<p>
　　　　　　　　更深月色半人家，北斗阑干南斗斜。<br>
　　　　　　　　今夜偏知春气暖，虫声新透绿窗纱。
<p>
　　　　　　　　276刘方平：春怨
<p>
　　　　　　　　纱窗日落渐黄昏，金屋无人见泪痕。<br>
　　　　　　　　寂寞空庭春欲晚，梨花满地不开门。
<p>
　　　　　　　　277柳中庸：征人怨
<p>
　　　　　　　　岁岁金河复玉关，朝朝马策与刀环。<br>
　　　　　　　　三春白雪归青冢，万里黄河绕黑山。
<p>
　　　　　　　　278顾况：宫词
<p>
　　　　　　　　玉楼天半起笙歌，风送宫嫔笑语和。<br>
　　　　　　　　月殿影开闻夜漏，水晶帘卷近秋河。
<p>
　　　　　　　　279李益：夜上受降城闻笛
<p>
　　　　　　　　回乐峰前沙似雪，受降城外月如霜。<br>
　　　　　　　　不知何处吹芦管，一夜征人尽望乡。
<p>
　　　　　　　　280刘禹锡：乌衣巷
<p>
　　　　　　　　朱雀桥边野草花，乌衣巷口夕阳斜。<br>
　　　　　　　　旧时王谢堂前燕，飞入寻常百姓家。
<p>
　　　　　　　　281刘禹锡：春词
<p>
　　　　　　　　新妆宜面下朱楼，深锁春光一院愁。<br>
　　　　　　　　行到中庭数花朵，蜻蜓飞上玉搔头。
<p>
　　　　　　　　282白居易：后宫词
<p>
　　　　　　　　泪湿罗巾梦不成，夜深前殿按歌声。<br>
　　　　　　　　红颜未老恩先断，斜倚薰笼坐到明。
<p>
　　　　　　　　283张祜：赠内人
<p>
　　　　　　　　禁门宫树月痕过，媚眼惟看宿鹭窠。<br>
　　　　　　　　斜拔玉钗灯影畔，剔开红焰救飞蛾。
<p>
　　　　　　　　284张祜：集灵台二首之一
<p>
　　　　　　　　日光斜照集灵台，红树花迎晓露开。<br>
　　　　　　　　昨夜上皇新授□（“录”加竹头），太真含笑入帘来。
<p>
　　　　　　　　285张祜：集灵台二首之二
<p>
　　　　　　　　虢国夫人承主恩，平明骑马入宫门。<br>
　　　　　　　　却嫌脂粉污颜色，淡扫蛾眉朝至尊。
<p>
　　　　　　　　286张祜：题金陵渡
<p>
　　　　　　　　金陵津渡小山楼，一宿行人自可愁。<br>
　　　　　　　　潮落夜江斜月里，两三星火是瓜州。
<p>
　　　　　　　　287朱庆馀：宫词
<p>
　　　　　　　　寂寂花时闭院门，美人相并立琼轩。<br>
　　　　　　　　含情欲说宫中事，鹦鹉前头不敢言。
<p>
　　　　　　　　288朱庆馀：近试上张水部
<p>
　　　　　　　　洞房昨夜停红烛，待晓堂前拜舅姑。<br>
　　　　　　　　妆罢低声问夫婿，画眉深浅入时无？
<p>
　　　　　　　　289杜牧：将赴吴兴登乐游原
<p>
　　　　　　　　清时有味是无能，闲爱孤云静爱僧。<br>
　　　　　　　　欲把一麾江海去，乐游原上望昭陵。
<p>
　　　　　　　　290杜牧：赤壁
<p>
　　　　　　　　折戟沈沙铁未销，自将磨洗认前朝。<br>
　　　　　　　　东风不与周郎便，铜雀春深销二乔。
<p>
　　　　　　　　291杜牧：泊秦淮
<p>
　　　　　　　　烟笼寒水月笼沙，夜泊秦淮近酒家。<br>
　　　　　　　　商女不知亡国恨，隔江犹唱《后庭花》。
<p>
　　　　　　　　292杜牧：寄扬州韩绰判官
<p>
　　　　　　　　青山隐隐水迢迢，秋尽江南草未凋。<br>
　　　　　　　　二十四桥明月夜，玉人何处教吹箫？
<p>
　　　　　　　　293杜牧：遣怀
<p>
　　　　　　　　落魄江湖载酒行，楚腰纤细掌中轻。<br>
　　　　　　　　十年一觉扬州梦，赢得青楼薄幸名。
<p>
　　　　　　　　294杜牧：秋夕
<p>
　　　　　　　　银烛秋光冷画屏，轻罗小扇扑流萤。<br>
　　　　　　　　天阶夜色凉如水，坐看牵牛织女星。
<p>
　　　　　　　　295杜牧：赠别二首之一
<p>
　　　　　　　　娉娉袅袅十三馀，豆蔻梢头二月初。<br>
　　　　　　　　春风十里扬州路，卷上珠帘总不如。
<p>
　　　　　　　　296杜牧：赠别二首之二
<p>
　　　　　　　　多情却似总无情，唯觉樽前笑不成。<br>
　　　　　　　　蜡烛有心还惜别，替人垂泪到天明。
<p>
　　　　　　　　297杜牧：金谷园
<p>
　　　　　　　　繁华事散逐香尘，流水无情草自春。<br>
　　　　　　　　日暮东风怨啼鸟，落花犹似坠楼人。
<p>
　　　　　　　　298李商隐：夜雨寄北
<p>
　　　　　　　　君问归期未有期，巴山夜雨涨秋池。<br>
　　　　　　　　何当共剪西窗烛，却话巴山夜雨时？
<p>
　　　　　　　　299李商隐：寄令狐郎中
<p>
　　　　　　　　嵩云秦树久离居，双鲤迢迢一纸笔。<br>
　　　　　　　　休问梁园旧宾客，茂陵秋雨病相如。
<p>
　　　　　　　　300李商隐：为有
<p>
　　　　　　　　为有云屏无限娇，凤城寒尽怕春宵。<br>
　　　　　　　　无端嫁得金龟婿，辜负香衾事早朝。
<p>
　　　　　　　　301李商隐：隋宫
<p>
　　　　　　　　乘兴南游不戒严，九重谁省谏书函？<br>
　　　　　　　　春风举国裁宫锦，半作障泥半作帆。
<p>
　　　　　　　　302李商隐：瑶池
<p>
　　　　　　　　瑶池阿母绮窗开，黄竹歌声动地哀。<br>
　　　　　　　　八骏日行三万里，穆王何事不重来？
<p>
　　　　　　　　303李商隐：嫦娥
<p>
　　　　　　　　云母屏风烛影深，长河渐落晓星沈。<br>
　　　　　　　　嫦娥应悔偷灵药，碧海青天夜夜心。
<p>
　　　　　　　　304李商隐：贾生
<p>
　　　　　　　　宣室求贤访逐臣，贾生才调更无伦。<br>
　　　　　　　　可怜夜半虚前席，不问苍生问鬼神！
<p>
　　　　　　　　305温庭筠：瑶瑟怨
<p>
　　　　　　　　冰簟银床梦不成，碧天如水夜云轻。<br>
　　　　　　　　雁声远过潇湘去，十二楼中月自明。
<p>
　　　　　　　　306郑畋：马嵬坡
<p>
　　　　　　　　玄宗回马杨妃死，云雨难忘日月新。<br>
　　　　　　　　终是圣明天子事，景阳宫井又何人？
<p>
　　　　　　　　307韩□：已凉
<p>
　　　　　　　　碧阑干外绣帘垂，猩色屏风画折枝。<br>
　　　　　　　　八尺龙须方锦褥，已凉天气未寒时。
<p>
　　　　　　　　308韦庄：金陵图
<p>
　　　　　　　　江雨霏霏江草齐，六朝如梦鸟空啼。<br>
　　　　　　　　无情最是台城柳，依旧烟笼十里堤。
<p>
　　　　　　　　309陈陶：陇西行
<p>
　　　　　　　　誓扫匈奴不顾身，五千貂锦丧胡尘。<br>
　　　　　　　　可怜无定河边骨，犹是深闺梦里人！
<p>
　　　　　　　　310张泌：寄人
<p>
　　　　　　　　别梦依依到谢家，小廊回合曲阑斜。<br>
　　　　　　　　多情只有春庭月，犹为离人照落花。
<p>
　　　　　　　　311无名氏：杂诗
<p>
　　　　　　　　尽寒食雨草萋萋，著麦苗风柳映堤。<br>
　　　　　　　　等是有家归未得，杜鹃休向耳边啼。
<p>
　　　　　　　　312王维：渭城曲
<p>
　　　　　　　　渭城朝雨［氵邑］轻尘，客舍青青柳色新。<br>
　　　　　　　　劝君更尽一杯酒，西出阳关无故人。
<p>
　　　　　　　　313王维：秋夜曲
<p>
　　　　　　　　桂魄初生秋露微，轻罗已薄未更衣。<br>
　　　　　　　　银筝夜久殷勤弄，心怯空房不忍归！
<p>
　　　　　　　　314王昌龄：长信怨
<p>
　　　　　　　　奉帚平明金殿开，且将团扇共徘徊。<br>
　　　　　　　　玉颜不及寒鸦色，犹带昭阳日影来。
<p>
　　　　　　　　315王昌龄：出塞
<p>
　　　　　　　　秦时明月汉时关，万里长征人未还。<br>
　　　　　　　　但使龙城飞将在，不教胡马渡阴山！
<p>
　　　　　　　　316王之涣：出塞
<p>
　　　　　　　　黄河远上白云间，一片孤城万仞山。<br>
　　　　　　　　羌笛何须怨杨柳？春风不度玉门关。
<p>
　　　　　　　　317李白：清平调三首之一
<p>
　　　　　　　　云想衣裳花想容，春风拂槛露华浓。<br>
　　　　　　　　若非群玉山头见，会向瑶台月下逢。
<p>
　　　　　　　　318李白：清平调三首之二
<p>
　　　　　　　　一枝红艳露凝香，云雨巫山枉断肠。<br>
　　　　　　　　借问汉宫谁得似？可怜飞燕倚新妆。
<p>
　　　　　　　　319李白：清平调三首之三
<p>
　　　　　　　　名花倾国两相欢，常得君王带笑看。<br>
　　　　　　　　解释春风无限恨，沈香亭北倚阑干。
<p>
　　　　　　　　320杜秋娘：金缕衣
<p>
　　　　　　　　劝君莫惜金缕衣，劝君惜取少年时。<br>
　　　　　　　　花开堪折直须折，莫待无花空折枝！
<hr>
</body></html>

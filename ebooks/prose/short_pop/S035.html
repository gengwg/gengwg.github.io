<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>归田赋</title></head>
<p>
　　　　　　　　　　　　　　　　 归田赋
<p>
　　　　　　　　　　　　　　　　  张衡
<p>
　　游都邑以永久，无明略以佐时。徒临川以羡鱼，俟河清乎未期。感蔡子之慷慨，
从唐生以决疑。谅天道之微昧，追渔父以同嬉。超埃尘以遐逝，与世事乎长辞。
<p>
　　于是仲春令月，时和气清；原隰郁茂，百草滋荣。王雎鼓翼，仓庚哀鸣；交颈
颉颃，关关嘤嘤。于焉逍遥，聊以娱情。
<p>
　　尔乃龙吟方泽，虎啸山丘。仰飞纤缴，俯钓长流。触矢而毙，贪饵吞钩。落云
间之逸禽，悬渊沉之鲨（鱼留，音留）。
<p>
　　于时曜灵俄景，继以望舒。极般游之至乐，虽日夕而忘劬。感老氏之遗诫，将
回驾乎蓬庐。弹五弦之妙指，咏周、孔之图书。挥翰墨以奋藻，陈三皇之轨模。苟
纵心于物外，安知荣辱之所如。

<hr><a href="0_INDEX.html">回目录</a>
</body></html>

<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>黄石公三略</title></head>
<p>
　　　　　　　　　　　　　　   黄石公三略
<p>
　　　　　　　　　　　　　　 （旧题）黄石公
<p>
　　●上略
　　夫主将之法，务揽英雄之心，赏禄有功，通志于众。故与众同好，靡不成；与
众同恶，靡不倾。治国安家，得人也；亡国破家，失人也。
　　含气之类，咸愿得其志。
　　《军谶》曰：“柔能制刚，弱能制强。”柔者，德也；刚者，贼也。弱者人之
所助，强者怨之所攻。柔有所设，刚有所施；弱有所用，强用所加；兼此四者，而
制其宜。端末未见，人莫能知；天地神明，与物推移；变动无常，因敌转化；不为
事先，动而辄随。故能图制无疆，扶成天威，匡正八极，密定九夷。如此谋者，为
帝王师。故曰：莫不贪强，鲜能守微；若能守微，乃保其生。圣人存之，动应事机。
舒之弥四海，卷之不盈怀；居之不以室宅，守之不以城郭；藏之胸臆，而敌国服。
《军谶》曰：“能柔能刚，其国弥光；能弱能强，其国弥彰；纯柔纯弱，其国必削；
纯刚纯强，其国必亡。”
　　夫为国之道，恃贤与民。信贤如腹心，使民如四肢，则策无遗。所适如支体相
随，骨节相救；天道自然，其巧无间。军国之要，察众心，施百务。危者安之，惧
者欢之，叛者还之，怨者原之，诉者察之，卑者贵之，强者抑之，敌者残之，贪者
丰之，欲者使之，畏者隐之，谋者近之，谗者覆之，毁者复之，反者废之，横者挫
之，满者损之，归者招之，服者居之，降者脱之。获固守之，获阨塞之，获难屯之，
获城割之，获地裂之，获财散之。敌动伺之，敌近备之，敌强下之，敌佚去之，敌
陵待之，敌暴绥之，敌悖义之，敌睦携之。顺举挫之，因势破之，放言过之，四网
罗之。得而勿有，居而勿守，拔而勿久，立而勿取。为者则己，有者则士。焉知利
之所在？彼为诸侯，己在天子，使城自保，令士自处。
　　世能祖祖，鲜能下下；祖祖为亲，下下为君。下下者，务耕桑，不夺其时；薄
赋敛，不匮其财；罕徭役，不使其劳；则国富而家娭，然后选士以司牧之。夫所谓
士者，英雄也。故曰：罗其英雄则敌国穷。英雄者，国之干；庶民者，国之本。得
其干，收其本，则政行而无怨。
　　夫用兵之要，在崇礼而重禄。礼崇，则智士至；禄重，则义士轻死。故禄贤不
爱财，赏功不逾时则下力并而敌国削。夫用人之道，尊以爵，赡以财，则士自来；
接以礼，励以义，则士死之。
　　夫将帅者，必与士卒同滋味而共安危，敌乃可加。故兵有全胜，敌有全因。昔
者良将之用兵，有馈箪醪者，使投诸河，与士卒同流而饮。夫一箪之醪，不能味一
河之水，而三军之士思为致死者，以滋味之及己也。《军谶》曰：“军井未达，将
不言渴；军幕未办，将不言倦；军灶未炊，将不言饥。冬不服裘，夏不操扇，雨不
张盖。”是谓将礼。与之安，与之危，故其众可合而不可离，可用而不可疲；以其
恩素蓄，谋素合也。故蓄恩不倦，以一取万。
　　《军谶》曰：“将之所以为威者，号令也；战之所以全胜者，军政也；士之所
以轻战者，用命也。”故将无还令，赏罚必信；如天如地，乃可御人；士卒用命，
乃可越境。
　　夫统军持势者，将也；制胜破敌者，众也。故乱将不可使保军，乖众不可使伐
人。攻城则不拔，图邑则不废；二者无功，则士力疲弊。士力疲弊，则将孤众悖；
以守则不固，以战则奔北。是谓老兵。兵老，则将威不行；将无威，则士卒轻刑；
士卒轻刑，则军失伍；军失伍，则士卒逃亡；士卒逃亡，则敌乘利；敌乘利，则军
必丧。
　　《军谶》曰：“良将之统军也，恕己而治人，推惠施恩，士力日新，战如风发，
攻如河决。”故其众可望而不可当，可下而不可胜。以身先人，故其兵为天下雄。
　　《军谶》曰：“军以赏为表，以罚为里。”赏罚明，则将威行；官人得，则士
卒服；所任贤，则敌国震。
　　
<script>mpanel(1);</script>
　　《军谶》曰：“贤者所适，其前无敌。”故士可下而不可骄，将可乐而不可忧，
谋可深而不可疑。士骄，则下不顺；将忧，则内外不相信；谋疑，则敌国奋。以此，
攻伐则致乱。夫将者，国之命也。将能制胜，则国家安定。
　　《军谶》曰：“将能清，能净；能平，能整；能受谏，能听讼；能纳人，能采
言；能知国俗，能图山川；能表险难，能制军权。”故曰，仁贤之智，圣明之虑，
负薪之言，廊庙之语，兴衰之事，将所宜闻。将者，能思士如渴，则策从焉。夫将，
拒谏，则英雄散；策不从，则谋士叛；善恶同，则功臣倦；专己，则下归咎；自伐，
则下少功；信谗，则众离心；贪财，则奸不禁；内顾，则士卒淫。将有一，则众不
服；有二，则军无式；有三，则下奔北；有四，则祸及国。
　　《军谶》曰：“将谋欲密，士众欲一，攻敌欲疾。”将谋密，则奸心闭；士众
一，则军心结；攻敌疾，则备不及设。军有此三者，则计不夺。将谋泄，则军无势；
外窥内，则祸不制；财入营，则众奸会。将有此三者，军必败。
　　无虑，则谋士去；将无勇，则吏士恐；将妄动，则军不重。将迁怒，则一军惧。
《军谶》曰：“虑也，勇也，将之所重；动也，怒也，将之所用。”此四者，将之
明讠戚也。
　　《军谶》曰：“军无财，士不来；军无赏，士不往。”《军谶》曰：“香饵之
下，必有悬鱼；重赏之下，必有死夫。”故礼者，士之所归；赏者，士之所死。招
其所归，示其所死，则求者至。故礼而后悔者士不止；赏而后悔者士不使。礼赏不
倦，则士争死。
　　《军谶》曰：“兴师之国，务先隆恩；攻取之国，务先养民。”以寡胜众者，
恩也。以弱胜强者民也。故良将之养士，不易于身；故能使三军如一心，则其胜可
全。
　　《军谶》曰：“用兵之要，必先察敌情：视其仓库，度其粮食，卜其强弱，察
其天地，伺其空隙。”故国无军旅之难而运粮者，虚也；民菜色者，穷也。千里馈
粮，民有饥色；樵苏后爨，师不宿饱。夫运粮百里，无一年之食；二百里，无二年
之食；三百里，无三年之食，是国虚。国虚，则民贫；民贫，则上下不亲。敌攻其
外，民盗其内，是谓必溃。
　　《军谶》曰：“上行虐，则下急刻；赋敛重数，刑罚无极，民相残贼；是谓亡
国。”
　　《军谶》曰：“内贪外廉，诈誉取名；窃公为恩，令上下昏；饰躬正颜，以获
高官；是谓盗端。”
　　《军谶》曰：“群吏朋党，各进所亲；招举奸枉，抑挫仁贤；背公立私，同位
相讪；是谓乱源。”
　　《军谶》曰：“强宗聚奸，无位而尊，威无不震；葛藟相连，种德立恩，夺在
位权；侵侮下民，国内哗喧，臣蔽不言；是谓乱根。”
　　《军谶》曰：“世世作奸，侵盗县官，进退求便，委曲弄文，以危其君；是谓
国奸。”
　　《军谶》曰：“吏多民寡，尊卑相若，强弱相虏；莫适禁御，延及君子，国受
其咎。”
　　《军谶》曰：“善善不进，恶恶不退；贤者隐蔽，不肖在位；国受其害。”
　　《军谶》曰：“枝叶强大，比周居势；卑贱陵贵，久而益大；上不忍废，国受
其败。”
　　《军谶》曰：“佞臣在上，一军皆讼；引威自与，动违于众；无进无退，苟然
取容；专任自己，举措伐功；诽谤盛德，诬述庸庸；无善无恶，皆与己同；稽留行
事，命令不通；造作其政，变古易常；君用佞人，必受祸殃。”
　　《军谶》曰：“奸雄相称，障蔽主明；毁誉并兴，壅塞主聪；各阿所以，令主
失忠。”
　　故主察异言，乃睹其萌；主聘儒贤，奸雄乃遁；主任旧齿，万事乃理；主聘岩
穴，士乃得实；谋及负薪，功乃可述；不失人心，德乃洋溢。
<p>
　　●中略
　　夫三皇无言而化流四海，故天下无所归功。帝者，体天则地，有言有令，而天
下太平；群臣让功，四海化行，百姓不知其所以然。故使臣不待礼赏；有功，美而
无害。王者，制人以道，降心服志，设矩备衰，四海会同，王职不废。虽有甲兵之
备，而无斗战之患。君无疑于臣，臣无疑于主，国定主安，臣以义退，亦能美而无
害。霸者，制士以权，结士以信，使士以赏；信衰则士疏，赏亏则士不用命。
　　《军势》曰：“出军行师，将在自专；进退内御，则功难成。”
　　《军势》曰：“使智、使勇、使贪、使愚：智者乐立其功，勇者好行其志，贪
者邀趋其利，愚者不顾其死；因其至情而用之，此军之微权也。”
　　《军势》曰：“无使辩士谈说敌美，为其惑众；无使仁者主财，为其多施而附
于下。”
　　《军势》曰：“禁巫祝，不得为吏士卜问军之吉凶。”
　　《军势》曰：“使义士不以财。故义者，不为不仁者死；智者，不为暗主谋。”
　　主，不可以无德，无德则臣叛；不可以无威，无威则失权。臣，不可以无德，
无德则无以事君；不可以无威，无威则国弱，威多则身蹶。
　　故圣王御世，观盛衰，度得失，而为之制；故诸侯二师，方伯三师，天子六师。
世乱，则叛逆生；王泽竭，则盟誓相诛伐。德同势敌，无以相倾，乃揽英雄之心，
与众同好恶，然后加之以权变。故非计策，无以决嫌定疑；非谲奇，无以破奸息寇；
非阴谋，无以成功。
　　圣人体天，贤者法地，智者师古。是故《三略》为衰世作：“上略”设礼赏，
别奸雄，著成败；“中略”差德行，审权变；“下略”陈道德，察安危，明贼贤之
咎。故人主深晓“上略”，则能任贤擒敌；深晓“中略”，则能御将统众；深晓
“下略”，则能明盛衰之源，审治国之纪。
　　人臣深晓“中略”，则能全功保身。夫高鸟死，良弓藏；敌国灭，谋臣亡。亡
者，非丧其身也，谓夺其威，废其权也。封之于朝，极人臣之位，以显其功；中州
善国，以富其家；美色珍玩，以说其心。夫人众一合而不可卒离，威权一与而不可
卒移。还师罢军，存亡之阶。故弱之以位，夺之以国，是谓霸者之略。故霸者之作，
其论驳也。存社稷罗英雄者，“中略”之势也；故世主秘焉。
<p>
　　●下略
　　夫能扶天下之危者，则据天下之安；能除天下之忧者，则享天下之乐；能救天
下之祸者，则获天下之福；故泽及于民，则贤人归之；泽及昆虫，则圣人归之。贤
人所归，则其国强；圣人所归，则六合同。求贤以德，致圣以道。贤去，则国微；
圣去，则国乖。微者危之阶，乖者亡之征。
　　贤人之政，降人以体；圣人之政，降人以心。体降可以图始，心降可以保终。
降体以礼，降心以乐。所谓乐者，非金石丝竹也；谓人乐其家，谓人乐其族，谓人
乐其业，谓人乐其都邑，谓人乐其政令，谓人乐其道德。如此，君人者乃作乐以节
之，使不失其和。故有德之君，以乐乐人；无德之君，以乐乐身。乐人者，久而长；
乐身者，不久而亡。
　　释近谋远者，劳而无功；释远谋近者，佚而有终。佚政多忠臣，劳政多怨民。
故曰，务广地者荒，务广德者强，能有其有者安，贪人之有者残。残灭之政，累世
受患；造作过制，虽成必败。
　　舍己而教人者逆，正己而化人者顺；逆者乱之招，顺者治之要。
　　道、德、仁、义、礼，五者一体也。道者人之所蹈，德者人之所得，仁者人之
所亲，义者人之所宜，礼者人之所体；不可无一焉。故夙兴夜寐，礼之制也；讨贼
报仇，义之决也；恻隐之心，仁之发也；得己得人，德之路也；使人均平，不失其
所，道之化也。
　　出君下臣，名曰命；施于竹帛，名曰令；奉而行之，名曰政。夫命失，则令不
行；令不行，则政不正；政不正，则道不通；道不通，则邪臣胜；邪臣胜，则主威
伤。
　　千里迎贤，其路远；致不肖，其路近。是以明王舍近而取远，故能全功尚人，
而下尽力。
　　废一善，则众善衰。赏一恶，则众恶归。善者得其祐，恶者受其诛，则国安而
众善至。
　　众疑，无定国；众惑，无治民。疑定惑还，国乃可安。
　　一令逆，则百令失；一恶施，则百恶结。故善施于顺民，恶加于凶民，则令行
而无怨。使怨治怨，是谓逆天；使仇治仇，其祸不救。治民使平，致平以清，则民
得其所，而天下宁。
　　犯上者尊，贪鄙者富，虽有圣王，不能致其治。犯上者诛，贪鄙者拘，则化行
而众恶消。清白之士，不可以爵禄得；节义之士，不可以威刑胁。故明君求贤，必
观其所以而致焉。致清白之士，修其礼；致节义之士，修其道。而后士可致，而名
可保。
　　夫圣人君子，明盛衰之源，通成败之端，审治乱之机，知去就之节。虽穷，不
处亡国之位；虽贫，不食乱邦之禄。潜名抱道者，时至而动，则极人臣之位；德合
于己，则建殊绝之功。故其道高，而名扬于后世。
　　圣王之用兵，非乐之也，将以诛暴讨乱也。夫以义诛不义，若决江河而溉爝火，
临不测而挤欲堕，其克必矣。所以优游恬淡而不进者，重伤人物也。夫兵者，不祥
之器，天道恶之，不得已而用之，是天道也。夫人之在道，若鱼之在水；得水而生，
失水而死。故君子者常畏惧而不敢失道。豪杰秉职，国威乃弱；杀生在豪杰，国势
乃竭；豪杰低首，国乃可久。杀生在君，国乃可安；四民用灵，国乃无储；四民用
足，国乃安乐。
　　贤臣内，则邪臣外；邪臣内，则贤臣毙。内外失宜，祸乱传世。
　　大臣疑主，众奸集聚；臣当君尊，上下乃昏，君当臣处，上下失序。
　　伤贤者，殃及三世；蔽贤者，身受其害；嫉贤者，其名不全。进贤者，福流子
孙，故君子急于进贤，而美名彰焉。
　　利一害百，民去城郭；利一害万，国乃思散。去一利百，人乃慕泽；去一利万，
政乃不乱。
<p>
　　

<hr><a href="0_INDEX.html">回目录</a>
</body></html>

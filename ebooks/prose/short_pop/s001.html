<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>酒德颂</title></head>
<p>
　　　　　　　　　　　　　　　　 酒德颂
<p>
　　　　　　　　　　　　　　　　  刘伶
<p>
　　有大人先生者，以天地为一朝，万朝为须臾，日月为扃牖，八荒为庭衢。行无
辙迹，居无室庐，暮天席地，纵意所如。止则操卮执觚，动则挈(木盍ke)提壶，唯
酒是务，焉知其余？
<p>
　　有贵介公子，缙绅处士，闻吾风声，议其所以。乃奋袂攮襟，怒目切齿，陈说
礼法，是非锋起。先生于是方捧罂承槽，衔杯漱醪。奋髯箕踞[注]，枕麴藉糟，无
思无虑，其乐陶陶。兀然而醉，豁尔而醒。静听不闻雷霆之声，熟视不睹泰山之形，
不觉寒暑之切肌，利欲之感情。俯观万物，扰扰焉如江汉三载浮萍；二豪侍侧焉，
如蜾蠃之与螟蛉。
<p>
　　[注]:本作(足+其)踞，通。
<p>
　　--刘伶，字伯伦，西晋沛国(今安徽宿县西北)人。竹林七贤之一。

<hr><a href="0_INDEX.html">回目录</a>
</body></html>

<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>登楼赋</title></head>
<p>
　　　　　　　　　　　　　　　　 登楼赋
<p>
　　　　　　　　　　　　　　　　  王粲
<p>
　　登兹楼以四望兮，聊暇日以销忧。览斯宇之所处兮，实显敞而寡仇。挟清漳之
通浦兮，倚曲沮之长洲。背坟衍之广陆兮，临皋隰之沃流。北弥陶牧，西接昭邱。
华实蔽野，黍稷盈畴。虽信美而非吾土兮，曾何足以少留！
<p>
　　遭纷浊而迁逝兮，漫逾纪以迄今。情眷眷而怀归兮，孰忧思之可任？凭轩槛以
遥望兮，向北风而开襟。平原远而极目兮，蔽荆山之高岑。路逶迤而修迥兮，川既
漾而济深。悲旧乡之壅隔兮，涕横坠而弗禁。昔尼父之在陈兮，有归欤之叹音。钟
仪幽而楚奏兮，庄舄显而越吟。人情同于怀土兮，岂穷达而异心！
<p>
　　惟日月之逾迈兮，俟河清其未极。冀王道之一平兮，假高衢而骋力。惧匏瓜之
徒悬兮，畏井渫之莫食。步栖迟以徙倚兮，白日忽其将匿。风萧瑟而并兴兮，天惨
惨而无色。兽狂顾以求群兮，鸟相鸣而举翼，原野阒其无人兮，征夫行而未息。心
凄怆以感发兮，意忉怛而惨[注]恻。循阶除而下降兮，气交愤于胸臆。夜参半而不
寐兮，怅盘桓以反侧。
<p>
　　[注]:原字为忄+蚕繁体去掉两个虫字，据辞海，通惨。
<p>
　　-王粲(177-217)，字仲宣，汉末文学家。建安七子之一。山阳高平(今山东邹县)
人。

<hr><a href="0_INDEX.html">回目录</a>
</body></html>

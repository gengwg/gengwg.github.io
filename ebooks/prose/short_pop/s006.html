<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>愚公移山</title></head>
<p>
　　　　　　　　　　　　　　　　愚公移山
<p>
　　太行、王屋二山，方七百里，高万仞。本在冀州之南，河阳之北。北山愚公者，
年且九十，面山而居。惩山北之塞，出入之迂也，聚室而谋曰：“吾与汝毕力平险，
指通豫南，达于汉阴，可乎？”杂然相许。其妻献疑曰：“以君之力，曾不能损魁
父之丘，如太行王屋何？且焉置土石？”杂曰：“投诸渤海之尾，隐土之北。”遂
率子孙荷担者三夫，扣石垦壤，箕畚运于渤海之尾。邻人京城氏之孀妻，有遗男，
始龀，跳往助之。寒暑易节，始一反焉。河曲智叟笑而止之，曰：“甚矣，汝之不
惠。以残年馀力，曾不能毁山之一毛，其如土石何？”北山愚公长息曰：“汝心之
固，固不可彻，曾不若孀妻弱子。虽我之死，有子存焉；子又生孙，孙又生子；子
又有子，子又有孙。子子孙孙，无穷匮也。而山不加增，何苦而不平？”河曲智叟
亡以应。
<p>
　　操蛇之神闻之，惧其不已也，告之于帝。帝感其诚，命夸娥氏二子负二山，一
厝朔东，一厝朔南。自此，冀之南，汉之阴，无陇断焉。
<p>
　　（《列子・汤问篇》）


<hr><a href="0_INDEX.html">回目录</a>
</body></html>

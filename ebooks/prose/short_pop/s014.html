<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>前赤壁赋</title></head>
<p>
　　　　　　　　　　　　　　　　前赤壁赋
<p>
　　　　　　　　　　　　　　　　  苏轼
<p>
　　壬戌之秋，七月既望，苏子与客泛舟游于赤壁之下。清风徐来，水波不兴。举
酒属客，诵明月之诗，歌窈窕之章。少焉，月出于东山之上，徘徊于斗牛之间。白
露横江，水光接天。纵一苇之所如，凌万顷之茫然。浩浩乎如冯虚御风，而不知其
所止；飘飘乎如遗世独立，羽化而登仙。
<p>
　　于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮
于怀，望美人兮天一方。”客有吹洞萧者，倚歌而和之，其声呜呜然：如怨如慕，
如泣如诉；余音袅袅，不绝如缕；舞幽壑之潜蛟，泣孤舟之嫠妇。
<p>
　　苏子愀然，正襟危坐，而问客曰：“何为其然也？”客曰：“月明星稀，乌鹊
南飞，此非曹孟德之诗乎？西望夏口，东望武昌。山川相缪，郁乎苍苍；此非孟德
之困于周郎者乎？方其破荆州，下江陵，顺流而东也，舳舻千里，旌旗蔽空，酾酒
临江，横槊赋诗；固一世之雄也，而今安在哉？况吾与子，渔樵于江渚之上，侣鱼
虾而友糜鹿，驾一叶之扁舟，举匏樽以相属；寄蜉蝣与天地，渺沧海之一粟。哀吾
生之须臾，羡长江之无穷；挟飞仙以遨游，抱明月而长终；知不可乎骤得，托遗响
于悲风。”
<p>
　　苏子曰：“客亦知夫水与月乎？逝者如斯，而未尝往也；盈虚者如彼，而卒莫
消长也。盖将自其变者而观之，而天地曾不能一瞬；自其不变者而观之，则物于我
皆无尽也。而又何羡乎？且夫天地之间，物各有主。苟非吾之所有，虽一毫而莫取。
惟江上之清风，与山间之明月，耳得之而为声，目遇之而成色。取之无禁，用之不
竭。是造物者之无尽藏也，而吾与子之所共适。”
<p>
　　客喜而笑，洗盏更酌，肴核既尽，杯盘狼藉。相与枕藉乎舟中，不知东方之既
白。
<p><hr>
　　　　　　　　　　　　　　　　后赤壁赋
<p>
　　　　　　　　　　　　　　　　  苏轼
<p>
　　是岁十月之望，步自雪堂，将归于临皋。二客从予过黄泥之坂。霜露既降，木
叶尽脱，人影在地，仰见明月，顾而乐之，行歌相答。已而叹曰：“有客无酒，有
酒无肴，月白风清，如此良夜何！”客曰：“今者薄暮，举网得鱼，巨口细鳞，状
如松江之鲈。顾安所得酒乎？”归而谋诸妇。妇曰：“我有斗酒，藏之久矣，以待
子不时之需。”于是携酒与鱼，复游于赤壁之下。江流有声，断岸千尺；山高月小，
水落石出。曾日月之几何，而江山不可复识矣。予乃摄衣而上，履谗①岩，披蒙茸，
踞虎豹，登虬龙，攀栖鹘之危巢，俯冯夷之幽宫。盖二客不能从焉。划然长啸，草
木震动，山鸣谷应，风起水涌。予亦悄然而悲，肃然而恐，凛乎其不可留也。反而
登舟，放乎中流，听其所止而休焉。时夜将半，四顾寂寥。适有孤鹤，横江东来。
翅如车轮，玄裳缟衣，戛然长鸣，掠予舟而西也。
<p>
　　须臾客去，予亦就睡。梦一道士，羽衣蹁跹，过临皋之下，揖予而言曰：“赤
壁之游乐乎？”问其姓名，俯而不答。“呜呼！噫嘻！我知之矣。畴昔之夜，飞鸣
而过我者，非子也邪？”道士顾笑，予亦惊寤。开户视之，不见其处。【注①：
“谗”应为“山”旁。】

<hr><a href="0_INDEX.html">回目录</a>
</body></html>

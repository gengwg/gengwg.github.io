<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>小石潭记</title></head>
<p>
　　　　　　　　　　　　　　　　小石潭记
<p>
　　　　　　　　　　　　　　　　 柳宗元
<p>
　　从小丘西行百二十步，隔篁竹，闻水声，如鸣佩环，心乐之。伐竹取道，下见
小潭，水尤清冽。全石以为底，近岸，卷石底以出，为坻，为屿，为〔山甚〕，为
岩。青树翠蔓，蒙络摇缀，参差披拂。
<p>
　　潭中鱼可百许头，皆若空游无所依。日光下澈，影布石上，〔亻台〕然不动;
〔亻叔〕尔远逝，往来翕忽，似与游者相乐。
<p>
　　潭西南而望，斗折蛇行，明灭可见。其岸势犬牙差互，不可知其源。
<p>
　　坐潭上，四面竹树环合，寂寥无人，凄神寒骨，悄怆幽邃。以其境过清，不可
久居，乃记之而去。

同游者：吴武陵，龚古，余弟宗玄。隶而从者，崔氏二小生：曰恕己，曰奉壹。

<hr><a href="0_INDEX.html">回目录</a>
</body></html>

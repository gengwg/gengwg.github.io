<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>叙陈正甫会心集</title></head>
<p>
　　　　　　　　　　　　　　 叙陈正甫会心集
<p>
　　　　　　　　　　　　　　   [明]袁宏道
<p>
　　世人所难得者唯趣。趣如山上之色，水中之味，花中之光，女中之态，虽善说
者不能一语，唯会心者知之。今之人，慕趣之名，求趣之似，于是有辨说书画，涉
猎古董，以为清；寄意玄虚，脱迹尘纷，以为远。又其下，则有如苏州之烧香煮茶
者。此等皆趣之皮毛，何关神情！夫趣得之自然者深，得之学问者浅。当其为童子
也，不知有趣，然无往而非趣也。面无端容，目无定睛；口喃喃而欲语，足跳跃而
不定；人生之至乐，真无逾于此时者。孟子所谓不失赤子，老子所谓能婴儿，盖指
此也，趣之正等正觉最上乘也。山林之人，无拘无缚，得自在度日，故虽不求趣而
趣近之。愚不肖之近趣也，以无品也。品愈卑，故所求愈下。或为酒肉，或然声伎；
率心而行，无所忌惮，自以为绝望于世，故举世非笑之不顾也，此又一趣也。迨夫
年渐长，官渐高，品渐大，有身如梏，有心如棘，毛孔骨节，俱为闻见知识所缚，
入理愈深，然其去趣愈远矣。余友陈正甫，深于趣者也，故所述《会心集》若干人，
趣居其多。不然，虽介若伯夷，高若严光，不录也。噫！孰谓有品如君，官如君，
年之壮如君，而能知趣如此者哉！

<hr><a href="0_INDEX.html">回目录</a>
</body></html>

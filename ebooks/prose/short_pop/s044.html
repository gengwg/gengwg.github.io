<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>茶经</title></head>
<p>
　　　　　　　　　　　　　　　　  茶经
<p>
　　　　　　　　　　　　　　   唐·陆羽撰
<p>
　　●一之源
<p>
　　茶者，南方之嘉木也，一尺二尺，乃至数十尺。其巴山峡川有两人合抱者，伐
而掇之，其树如瓜芦，叶如栀子，花如白蔷薇，实如栟榈，叶如丁香，根如胡桃。
其字或从草，或从木，或草木并。其名一曰茶，二曰槚，三曰<艹设>，四曰茗，五
曰荈。其地：上者生烂石，中者生栎壤，下者生黄土。凡艺而不实，植而罕茂，法
如种瓜，三岁可采。野者上，园者次；阳崖阴林紫者上，绿者次；笋者上，牙者次；
叶卷上，叶舒次。阴山坡谷者不堪采掇，性凝滞，结瘕疾。茶之为用，味至寒，为
饮最宜精行俭德之人，若热渴、凝闷、脑疼、目涩、四支烦、百节不舒，聊四五啜，
与醍醐、甘露抗衡也。采不时，造不精，杂以卉，莽饮之成疾，茶为累也。亦犹人
参，上者生上党，中者生百济、新罗，下者生高丽。有生泽州、易州、幽州、檀州
者，为药无效，况非此者！设服荠<艹尼>，使六疾不瘳。知人参为累，则茶累尽矣。
<p>
　　●二之具
<p>
　　籝，一曰篮，一曰笼，一曰筥。以竹织之，受五升，或一斗、二斗、三斗者，
茶人负以采茶也。
<p>
　　灶无用<穴犮>者，釜用唇口者。
<p>
　　甑，或木或瓦，匪腰而泥，篮以箪之，篾以系之。始其蒸也，入乎箪，既其熟
也，出乎箪。釜涸注于甑中，又以谷木枝三亚者制之，散所蒸牙笋并叶，畏流其膏。
<p>
　　杵臼，一曰碓，惟恒用者佳。
<p>
　　规，一曰模，一曰棬。以铁制之，或圆或方或花。
<p>
　　承，一曰台，一曰砧。以石为之，不然以槐、桑木半埋地中，遣无所摇动。
<p>
　　檐，一曰衣。以油绢或雨衫单服败者为之，以檐置承上，又以规置檐上，以造
茶也。茶成，举而易之。
<p>
　　芘莉，一曰羸子，一曰<⺮旁>筤。以二小竹长三赤，躯二赤五寸，柄五寸，以
篾织，方眼如圃，人土罗阔二赤，以列茶也。
　　棨，一曰锥刀，柄以坚木为之，用穿茶也。
<p>
　　扑，一曰鞭。以竹为之，穿茶以解茶也。
<p>
　　焙，凿地深二尺，阔二尺五寸，长一丈，上作短墙，高二尺，泥之。
<p>
　　贯，削竹为之，长二尺五寸，以贯茶焙之。
<p>
　　棚，一曰栈，以木构于焙上，编木两层，高一尺，以焙茶也。茶之半干升下棚，
全干升上棚。
<p>
　　穿，江东淮南剖竹为之，巴川峡山纫谷皮为之。江东以一斤为上穿，半斤为中
穿，四两五两为小穿。峡中以一百二十斤为上，八十斤为中穿，五十斤为小穿。字
旧作钗钏之“钏”，字或作贯串，今则不然。如磨、扇、弹、钻、缝五字，文以平
声书之，义以去声呼之，其字以穿名之。
<p>
　　育，以木制之，以竹编之，以纸糊之，中有隔，上有覆，下有床，傍有门，掩
一扇，中置一器，贮煻煨火，令煴煴然，江南梅雨时焚之以火。
<p>
　　●三之造
<p>
　　凡采茶，在二月三月四月之间。茶之笋者生烂石沃土，长四五寸，若薇蕨始抽，
凌露采焉。茶之牙者，发于丛薄之上，有三枝四枝五枝者，选其中枝颖拔者采焉，
其日有雨不采，晴有云不采。晴采之，蒸之，捣之，拍之，焙之，穿之，封之，茶
之干矣。茶有千万状，卤莽而言，如胡人靴者蹙缩然，犎牛臆者廉檐然，浮云出山
者轮菌然，轻飚拂水者涵澹然。有如陶家之子罗，膏土以水澄泚之。又如新治地者，
遇暴雨流潦之所经，此皆茶之精腴。有如竹箨者，枝干坚实，艰于蒸捣，故其形<⺮
丽>簁然；有如霜荷者，至叶凋，沮易其状貌，故厥状委萃然，此皆茶之瘠老者也。
自采至于封七经目，自胡靴至于霜荷八等，或以光黑平正，言嘉者，斯鉴之下也；
以皱黄坳垤言佳者；鉴之次也。若皆言嘉及皆言不嘉者，鉴之上也。何者？出膏者
光，含膏者皱，宿制者则黑，日成者则黄，蒸压则平正，纵之则坳垤，此茶与草木
叶一也，茶之否臧，存于口诀。

<script>mpanel(1);</script>

<p>
　　●四之器
<p>
　　风炉：风炉以铜铁铸之，如古鼎形，厚三分，缘阔九分，令六分虚中，致其圬
墁，凡三足。古文书二十一字，一足云“坎上巽下离于中”，一足云“体均五行去
百疾”，一足云“圣唐灭胡明年铸”。其三足之间设三窗，底一窗，以为通飚漏烬
之所，上并古文书六字：一窗之上书“伊公”二字，一窗之上书“羹陆”二字，一
窗之上书“氏茶”二字，所谓“伊公羹陆氏茶”也。置墆臬于其内，设三格：其
一格有翟焉，翟者，火禽也，画一卦曰离；其一格有彪焉，彪者，风兽也，画一卦
曰巽；其一格有鱼焉，鱼者，水虫也，画一卦曰坎。巽主风，离主火，坎主水。风
能兴火，火能熟水，故备其三卦焉。其饰以连葩、垂蔓、曲水、方文之类。其炉或
锻铁为之，或运泥为之，其灰承作三足，铁柈台之。
<p>
　　筥：筥以竹织之，高一尺二寸，径阔七寸，或用藤作，木楦，如筥形，织之六
出，固眼其底，盖若利箧口铄之。
<p>
　　炭挝：炭挝以铁六棱制之，长一尺，锐一丰，中执细头，系一小钅展，以饰挝
也。若今之河陇军人木吾也，或作鎚，或作斧，随其便也。
<p>
　　火筴：火筴一名箸，若常用者圆直一尺三寸，顶平截，无葱台勾锁之属，以铁
或熟铜制之。
<p>
　　鍑：鍑以生铁为之，今人有业冶者所谓急铁。其铁以耕刀之趄炼而铸之，内摸
土而外摸沙土。滑于内，易其摩涤；沙涩于外，吸其炎焰。方其耳，以正令也；广
其缘，以务远也；长其脐，以守中也。脐长则沸中，沸中则末易扬，末易扬则其味
淳也。洪州以瓷为之，莱州以石为之，瓷与石皆雅器也，性非坚实，难可持久。用
银为之，至洁，但涉于侈丽。雅则雅矣，洁亦洁矣，若用之恒而卒归于银也。
<p>
　　交床：交床以十字交之，剜中令虚，以支鍑也
<p>
　　夹：夹以小青竹为之，长一尺二寸，令一寸有节，节已上剖之，以炙茶也。彼
竹之筱津润于火，假其香洁以益茶味，恐非林谷间莫之致。或用精铁熟铜之类，取
其久也。
<p>
　　纸囊：纸囊以剡藤纸白厚者夹缝之，以贮所炙茶，使不泄其香也。
<p>
　　碾：碾以橘木为之，次以梨、桑、桐柘为臼，内圆而外方。内圆备于运行也，
外方制其倾危也。内容堕而外无余木，堕形如车轮，不辐而轴焉，长九寸，阔一寸
七分，堕径三寸八分，中厚一寸，边厚半寸，轴中方而执圆，其拂末以鸟羽制之。
<p>
　　罗合：罗末以合盖贮之，以则置合中，用巨竹剖而屈之，以纱绢衣之，其合以
竹节为之，或屈杉以漆之。高三寸，盖一寸，底二寸，口径四寸。
<p>
　　则：则以海贝蛎蛤之属，或以铜铁竹匕策之类。则者，量也，准也，度也。凡
煮水一升，用末方寸匕。若好薄者减之，嗜浓者增之，故云则也。
<p>
　　水方：水方以椆木、槐、楸、梓等合之，其里并外缝漆之，受一斗。
<p>
　　漉水囊：漉水囊若常用者，其格以生铜铸之，以备水湿，无有苔秽腥涩。意以
熟铜苔秽、铁腥涩也。林栖谷隐者或用之竹木，木与竹非持久涉远之具，故用之生
铜。其囊织青竹以卷之，裁碧缣以缝之，纽翠钿以缀之，又作绿油囊以贮之，圆径
五寸，柄一寸五分。
<p>
　　瓢：瓢一曰牺杓，剖瓠为之，或刊木为之。晋舍人杜毓《荈赋》云：“酌之以
匏。”匏，瓢也，口阔胫薄柄短。永嘉中，馀姚人虞洪入瀑布山采茗，遇一道士云：
“吾丹丘子，祈子他日瓯牺之余乞相遗也。”牺，木杓也，今常用以梨木为之。
<p>
　　竹筴：竹筴或以桃、柳、蒲、葵木为之，或以柿心木为之，长一尺，银裹两头。
<p>
　　鹾簋：鹾簋以瓷为之，圆径四寸。若合形，或瓶或罍，贮盐花也。其揭竹制，
长四寸一分，阔九分。揭，策也。
<p>
　　熟盂：熟盂以贮熟水，或瓷或沙，受二升。
<p>
　　碗：碗，越州上，鼎州次，婺州次，岳州次，寿州、洪州次。或者以邢州处越
州上，殊为不然。若邢瓷类银，越瓷类玉，邢不如越一也；若邢瓷类雪，则越瓷类
冰，邢不如越二也；邢瓷白而茶色丹，越瓷青而茶色绿，邢不如越三也。晋·杜毓
《荈赋》所谓器择陶拣，出自东瓯。瓯，越也。瓯，越州上口唇不卷，底卷而浅，
受半升已下。越州瓷、岳瓷皆青，青则益茶，茶作白红之色。邢州瓷白，茶色红；
寿州瓷黄，茶色紫；洪州瓷褐，茶色黑：悉不宜茶。
<p>
　　畚：畚以白蒲卷而编之，可贮碗十枚。或用筥，其纸帕，以剡纸夹缝令方，亦
十之也。
<p>
　　札：札缉栟榈皮以茱萸木夹而缚之。或截竹束而管之，若巨笔形。
<p>
　　涤方：涤方以贮涤洗之余，用楸木合之，制如水方，受八升。
<p>
　　滓方：滓方以集诸滓，制如涤方，处五升。
<p>
　　巾：巾以絁为之，长二尺，作二枚，玄用之以洁诸器。
<p>
　　具列：具列或作床，或作架，或纯木纯竹而制之，或木法竹黄黑可扃而漆者，
长三尺，阔二尺，高六寸，其到者悉敛诸器物，悉以陈列也。
<p>
　　都篮：都篮以悉设诸器而名之。以竹篾内作三角方眼，外以双篾阔者经之，以
单篾纤者缚之，递压双经作方眼，使玲珑。高一尺五寸，底阔一尺，高二寸，长二
尺四寸，阔二尺。
<p>
　　●五之煮
<p>
　　凡灸茶，慎勿于风烬间灸，票焰如钻，使炎凉不均。持以逼火，屡其翻正，
候炮出培塿状，虾蟆背，然后去火五寸，卷而舒则本其始，又灸之。若火干者，以
气熟止；日干者，以柔止。其始若茶之至嫩者，茶罢热捣叶烂而牙笋存焉。假以力
者，持千钧杵亦不之烂，如漆科珠，壮士接之不能驻其指，及就则似无禳骨也。灸
之，则其节若倪，倪如婴儿之臂耳。既而承热用纸囊贮之，精华之气无所散越。候
寒末之其火用炭，次用劲薪。其炭曾经燔灸，为膻腻所及，及膏木败器不用之。古
人有劳薪之味，信哉！其水，用山水上，江水中，井水下。其山水，拣乳泉石地慢
流者上，其瀑涌湍漱勿食之，久食令人有颈疾。又多别流于山谷者，澄浸不泄，自
火天至霜郊以前，或潜龙畜毒于其间，饮者可决之以流其恶，使新泉涓涓然酌之。
其江水，取去人远者。井取汲多者。其沸如鱼目，微有声为一沸，缘边如涌泉连珠
为二沸，腾波鼓浪为三沸，已上水老不可食也。初沸则水合量，调之以盐味，谓弃
其啜余，无乃■■而钟其一味乎？第二沸出水一瓢，以竹筴环激汤心，则量末当中
心，而下有顷势若奔涛，溅沫以所出水止之，而育其华也。凡酌置诸碗，令沫饽均。
沫饽，汤之华也。华之薄者曰沫，厚者曰饽，细轻者曰花，如枣花漂漂然于环池之
上。又如回潭曲渚，青萍之始生；又如晴天爽朗，有浮云鳞然。其沫者，若绿钱浮
于水渭，又如菊英堕于鐏俎之中。饽者以滓煮之。及沸则重华累沫，番番然若
积雪耳。《荈赋》所谓“焕如积雪，烨若春艹敷”，有之。第一煮水沸，而弃其沫
之上，有水膜如黑云母，饮之则其味不正。其第一者为隽永，或留熟以贮之，以备
育华救沸之用。诸第一与第二第三碗，次之第四第五碗，外非渴甚莫之饮。凡煮水
一升，酌分五碗，乘热连饮之，以重浊凝其下，精英浮其上。如冷则精英随气而竭，
饮啜不消亦然矣。茶性俭，不宜广，则其味黯澹，且如一满碗，啜半而味寡，况其
广乎！其色缃也，其馨■也。其味甘樌也；不甘而苦，荈也；啜苦咽甘，茶也。
<p>
　　●六之饮
<p>
　　翼而飞，毛而走，去而言，此三者俱生于天地间。饮啄以活，饮之时，义远矣
哉。至若救渴，饮之以浆；蠲忧忿，饮之以酒；荡昏寐，饮之以茶。茶之为饮，发
乎神农氏，间于鲁周公，齐有晏婴，汉有扬雄、司马相如，吴有韦曜，晋有刘琨、
张载远、祖纳、谢安、左思之徒，皆饮焉。滂时浸俗，盛于国朝，两都并荆俞间，
以为比屋之饮。饮有粗茶、散茶、末茶、饼茶者，乃斫，乃熬，乃炀，乃舂，贮于
瓶缶之中，以汤沃焉，谓之■茶。或用葱、姜、枣、橘皮、茱萸、薄荷之等，煮之
百沸，或扬令滑，或煮去沫，斯沟渠间弃水耳，而习俗不已。於戏！天育万物皆有
至妙，人之所工，但猎浅易。所庇者屋屋精极，所着者衣衣精极，所饱者饮食，食
与酒皆精极之。茶有九难：一曰造，二曰别，三曰器，四曰火，五曰水，六曰炙，
七曰末，八曰煮，九曰饮。阴采夜焙非造也，嚼味嗅香非别也，膻鼎腥瓯非器也，
膏薪庖炭非火也，飞湍壅潦非水也，外熟内生非炙也，碧粉缥尘非末也，操艰搅遽
非煮也，夏兴冬废非饮也。夫珍鲜馥烈者，其碗数三；次之者，碗数五。若坐客数
至，五行三碗，至七行五碗。若六人已下，不约碗数，但阙一人而已，其隽永补所
阙人。
<p>
　　●七之事
<p>
　　王皇炎帝。神农氏。周鲁周公旦。齐相晏婴。汉仙人丹丘子。黄山君司马文。
园令相如。杨执戟雄。吴归命侯。韦太傅弘嗣。晋惠帝。刘司空琨。琨兄子兖州刺
史演。张黄门孟阳。傅司隶咸。江洗马充。孙参军楚。左记室太冲。陆吴兴纳。纳
兄子会稽内史俶。谢冠军安石。郭弘农璞。桓扬州温。杜舍人毓。武康小山寺释法
瑶。沛国夏侯恺。馀姚虞洪。北地傅巽。丹阳弘君举。安任育。宣城秦精。敦煌单
道开。剡县陈务妻。广陵老姥。河内山谦之。后魏琅琊王肃。宋新安王子鸾。鸾弟
豫章王子尚。鲍昭妹令晖。八公山沙门谭济。齐世祖武帝。梁·刘廷尉。陶先生弘
景。皇朝徐英公勣。
<p>
　　《神农·食经》：“茶茗久服，令人有力、悦志”。
<p>
　　周公《尔雅》：“槚，苦茶。”《广雅》云：“荆巴间采叶作饼，叶老者饼成，
以米膏出之，欲煮茗饮，先灸，令赤色，捣末置瓷器中，以汤浇覆之，用葱、姜、
橘子芼之，其饮醒酒，令人不眠。”
<p>
　　《晏子春秋》：“婴相齐景公时，食脱粟之饭，灸三戈五卯茗莱而已。”
<p>
　　司马相如《凡将篇》：“乌啄桔梗芫华，款冬贝母木蘖蒌，芩草芍药桂漏芦，
蜚廉雚菌荈诧，白敛白芷菖蒲，芒消莞椒茱萸。”
<p>
　　《方言》：“蜀西南人谓茶曰葭。”
<p>
　　《吴志·韦曜传》：“孙皓每飨宴坐席，无不率以七胜为限。虽不尽入口，皆
浇灌取尽，曜饮酒不过二升，皓初礼异，密赐茶荈以代酒。”
<p>
　　《晋中兴书》：“陆纳为吴兴太守，时卫将军谢安常欲诣纳，纳兄子俶怪纳，
无所备，不敢问之，乃私蓄十数人馔。安既至，所设唯茶果而已。俶遂陈盛馔珍羞
必具，及安去，纳杖俶四十，云：‘汝既不能光益叔父，柰何秽吾素业？’”
<p>
　　《晋书》：“桓温为扬州牧，性俭，每燕饮，唯下七奠，拌茶果而已。”
<p>
　　《搜神记》：“夏侯恺因疾死，宗人字苟奴，察见鬼神，见恺来收马，并病其
妻，著平上帻单衣入，坐生时西壁大床，就人觅茶饮。”
<p>
　　刘琨《与兄子南兖州刺史演书》云：“前得安州干姜一斤、桂一斤、黄芩一斤，
皆所须也，吾体中溃闷，常仰真茶，汝可置之。”
<p>
　　傅咸《司隶教》曰：“闻南方有以困蜀妪作茶粥卖，为帘事打破其器具。又卖
饼于市，而禁茶粥以蜀姥何哉！”
<p>
　　《神异记》：“馀姚人虞洪入山采茗，遇一道士牵三青牛，引洪至瀑布山曰：
‘予丹丘子也。闻子善具饮，常思见惠。山中有大茗可以相给，祈子他日有瓯牺之
余，乞相遗也。’因立奠祀。后常令家人入山，获大茗焉。”
<p>
　　左思《娇女诗》：“吾家有娇女，皎皎颇白皙。小字为纨素，口齿自清历。有
姊字惠芳，眉目粲如画。驰骛翔园林，果下皆生摘。贪华风雨中，倏忽数百适。心
为茶荈剧，吹嘘对鼎钅历。”
<p>
　　张孟阳《登成都楼诗》云：“借问杨子舍，想见长卿庐。程卓累千金，骄侈拟
五侯。门有连骑客，翠带腰吴钩。鼎食随时进，百和妙且殊。披林采秋橘，临江钓
春鱼。黑子过龙醢，果馔逾蟹蝑。芳茶冠六情，溢味播九区。人生苟安乐，兹土聊
可娱。”
<p>
　　《传巽七诲》：“蒲桃、宛柰、齐柿、燕栗、峘阳黄梨、巫山朱橘、南中茶子、
西极石蜜。”
<p>
　　弘君举食檄：寒温既毕，应下霜华之茗，三爵而终，应下诸蔗、木瓜、元李、
杨梅、五味橄榄、悬豹、葵羹各一杯。孙楚歌：‘茱萸出芳树颠，鲤鱼出洛水泉，
白盐出河东，美豉出鲁渊。姜桂茶荈出巴蜀，椒橘、木兰出高山，蓼苏出沟渠，精
稗出中田。’”
<p>
　　华佗《食论》：“苦茶久食益意思。”
<p>
　　壶居士《食忌》：“苦茶久食羽化。与韭同食，令人体重。”郭璞《尔雅注》
云：“树小似栀子，冬生叶，可煮羹饮，今呼早取为茶，晚取为茗，或一曰荈，蜀
人名之苦茶。”
<p>
　　《世说》：“任瞻字育长，少时有令名。自过江失志，既下饮，问人云：‘此
为茶为茗？’觉人有怪色，乃自分明云：‘向问饮为热为冷？’”
<p>
　　《续搜神记·晋武帝》：“宣城人秦精，常入武昌山采茗，遇一毛人长丈余，
引精至山下，示以丛茗而去。俄而复还，乃探怀中橘以遗精，精怖，负茗而归。”
<p>
　　晋四王起事，惠帝蒙尘，还洛阳，黄门以瓦盂盛茶上至尊。
<p>
　　《异苑》：“剡县陈务妻少，与二子寡居，好饮茶茗。以宅中有古冢，每饮，
辄先祀之。二子患之曰：‘古冢何知？徒以劳。’意欲掘去之，母苦禁而止。其夜
梦一人云：吾止此冢三百余年，卿二子恒欲见毁，赖相保护，又享吾佳茗，虽潜壤
朽骨，岂忘翳桑之报。及晓，于庭中获钱十万，似久埋者，但贯新耳。母告，二子
惭之，从是祷馈愈甚。”
<p>
　　《广陵耆老传》：“晋元帝时有老姥，每旦独提一器茗，往市鬻之，市人竞买，
自旦至夕，其器不减，所得钱散路傍孤贫乞人。人或异之，州法曹絷之狱中，至夜，
老姥执所鬻茗器，从狱牖中飞出。”
<p>
　　《艺术传》：“敦煌人单道开不畏寒暑，常服小石子。所服药有松桂蜜之气，
所余茶苏而已。”释道该说《续名僧传》：“宋释法瑶姓杨氏，河东人，永嘉中过
江遇沈台真，请真君武康小山寺，年垂悬车，饭所饮茶，永明中敕吴兴礼致上京，
年七十九。”
<p>
　　《宋江氏家传》：“江统字应迁，愍怀太子洗马，常上疏谏云：‘今西园卖醯
面蓝子菜茶之属，亏败国体。’”
<p>
　　《宋录》：“新安王子鸾、豫章王子尚，诣昙济道人于八公山，道人设茶茗，
子尚味之曰：此甘露也，何言茶茗。”
<p>
　　王微《杂诗》：“寂寂掩高阁，寥寥空广厦。待君竟不归，收领今就槚。
<p>
　　鲍昭妹令晖著《香茗赋》。
<p>
　　南齐世祖武皇帝遗诏：“我灵座上，慎勿以牲为祭，但设饼果、茶饮、乾饭、
酒脯而已。”
<p>
　　梁刘孝绰、谢晋安王饷米等，启传诏：李孟孙宣教旨，垂赐米、酒、瓜、笋、
菹、脯、酢、茗八种，气苾新城，味芳云松。江潭抽节，迈昌荇之珍；疆场擢翘，
越葺精之美。羞非纯束野麏，裛似雪之驴；鲊异陶瓶河鲤，操如琼之粲。茗同食粲
酢，颜望楫免，千里宿舂，省三月种聚。小人怀惠，大懿难忘。陶弘景《杂录》：
“苦茶轻换膏，昔丹丘子青山君服之。”
<p>
　　《后魏录》：“琅琊王肃仕南朝，好茗饮莼羹。及还北地，又好羊肉酪浆，人
或问之：茗何如酪？肃曰：茗不堪与酪为奴。”
<p>
　　《桐君录》：“西阳武昌庐江昔陵好茗，皆东人作清茗。茗有饽，饮之宜人。
凡可饮之物，皆多取其叶，天门冬、拔揳取根，皆益人。又巴东别有真茗茶，煎饮
令人不眠。俗中多煮檀叶，并大皂李作茶，并冷。又南方有瓜芦木，亦似茗，至苦
涩，取为屑茶，饮亦可通夜不眠。煮盐人但资此饮，而交广最重，客来先设，乃加
以香芼辈。《坤元录》：“辰州溆浦县西北三百五十里无射山，云蛮俗当吉庆之时，
亲族集会，歌舞于山上，山多茶树。”
<p>
　　《括地图》：“临遂县东一百四十里有茶溪。”
<p>
　　山谦之《吴兴记》：“乌程县西二十里有温山，出御荈。《夷陵图经》：“黄
牛、荆门、女观望州等山，茶茗出焉。”
<p>
　　《永嘉图经》：“永嘉县东三百里有白茶山。”
<p>
　　《淮阴图经》：“山阳县南二十里有茶坡。”
<p>
　　《茶陵图经》云：“茶陵者，所谓陵谷，生茶茗焉。”《本草·木部》：“茗，
苦茶，味甘苦，微寒，无毒，主瘘疮，利小便，去痰渴热，令人少睡。秋采之苦，
主下气消食。注云：春采之。”
<p>
　　《本草·菜部》：“苦茶，一名荼，一名选，一名游冬。生益州川谷山陵道傍，
凌冬不死。三月三日采干。注云：疑此即是今茶，一名荼，令人不眠。本草注。”
按《诗》云“谁谓荼苦”，又云“堇荼如饴”，皆苦菜也。陶谓之苦茶，木类，非
菜流。茗，春采谓之苦茶。
<p>
　　《枕中方》：“疗积年瘘，苦茶、蜈蚣并灸，令香熟，等分捣筛，煮甘草汤洗，
以末傅之。”
<p>
　　《孺子方》：“疗小儿无故惊蹶，以葱须煮服之。”
<p>
　　●八之出
<p>
　　山南以峡州上，襄州、荆州次，衡州下，金州、梁州又下。
<p>
　　淮南以光州上，义阳郡、舒州次，寿州下，蕲州、黄州又下。
<p>
　　浙西以湖州上，常州次，宣州、杭州、睦州、歙州下，润州、苏州又下。
<p>
　　剑南以彭州上，绵州、蜀州次，邛州次，雅州、泸州下，眉州、汉州又下。
<p>
　　浙东以越州上，明州、婺州次，台州下。
<p>
　　黔中生恩州、播州、费州、夷州，江南生鄂州、袁州、吉州，岭南生福州、建
州、韶州、象州。其恩、播、费、夷、鄂、袁、吉、福、建、泉、韶、象十一州未
详。往往得之，其味极佳。
<p>
　　●九之略
<p>
　　其造具，若方春禁火之时，于野寺山园丛手而掇，乃蒸，乃舂，乃以火乾之，
则又棨、朴、焙、贯、相、穿、育等七事皆废。其煮器，若松间石上可坐，则具列，
废用槁薪鼎枥之属，则风炉、灰承、炭挝、火筴、交床等废；若瞰泉临涧，则水方、
涤方、漉水囊废。若五人已下，茶可末而精者，则罗废；若援藟跻嵒，引絙入洞，
于山口灸而末之，或纸包合贮，则碾、拂末等废；既瓢碗、筴、札、熟盂、醝簋悉
以一筥盛之，则都篮废。但城邑之中，王公之门，二十四器阙一则茶废矣！
<p>
　　●十之图
<p>
　　以绢素或四幅或六幅，分布写之，陈诸座隅，则茶之源、之具、之造、之器、
之煮、之饮、之事、之出、之略，目击而存，于是《茶经》之始终备焉。
<p>
　　

<hr><a href="0_INDEX.html">回目录</a>
</body></html>

<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4"><TITLE></TITLE>
<CENTER>秋日登洪府滕王阁饯别序</CENTER><BR>
<CENTER>（唐）王勃</CENTER><P>
<p>
　　南昌故郡，洪都新府。星分翼轸，地接衡庐。襟三江而带五湖，控蛮荆而引瓯越。物华
天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰，台隍枕夷夏之
交，宾主尽东南之美。都督阎公之雅望，【上“户夂”下“木”】戟遥临；宇文新州之懿
范，【衤詹】帷暂驻。十旬休假，胜友如云；千里逢迎，高朋满座。腾蛟起凤，孟学士之词
宗；紫电青霜，王将军之武库。家君作宰，路出名区；童子何知，躬逢胜饯。
<p>
　　时维九月，序属三秋。潦水尽而寒潭清，烟光凝而暮山紫。俨骖【马非】于上路，访风
景于崇阿。临帝子之长洲，得仙人之旧馆。层台耸翠，上出重霄；飞阁流丹，下临无地。鹤
汀凫渚，穷岛屿之萦回；桂殿兰宫，列冈峦之体势。披绣闼，俯雕甍，山原旷其盈视，川泽
盱其骇瞩。闾阎扑地，钟鸣鼎食之家；舸舰迷津，青雀黄龙之轴。虹销雨霁，彩彻区明。落
霞与孤鹜齐飞，秋水共长天一色。渔舟唱晚，响穷彭蠡之滨；雁阵惊寒，声断衡阳之浦。
<p>
　　遥襟俯畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；
邺水朱华，光照临川之笔。四美具，二难并。穷睇眄于中天，极娱游于暇日。
<p>
　　天高地迥，觉宇宙之无穷；兴尽悲来，识盈虚之有数。望长安于日下，指吴会于云间。
地势极而南溟深，天柱高而北辰远。关山难越，谁悲失路之人？萍水相逢，尽是他乡之客。
怀帝阍而不见，奉宣室以何年？
<p>
　　嗟乎！时运不济，命运多舛。冯唐易老，李广难封。屈贾谊于长沙，非无圣主；窜梁鸿
于海曲，岂乏明时。所赖君子安贫，达人知命。老当益壮，宁移白首之心？穷且益坚，不坠
青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟
尝高洁，空怀报国之心；阮藉猖狂，岂效穷途之哭！
<p>
　　勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪
笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今晨捧
袂，喜托龙门。杨意不逢，抚凌云而自惜；钟期既遇，奏流水以何惭？
<p>
　　鸣呼！胜地不常，盛筵难再。兰亭已矣，梓泽丘墟。临别赠言，幸承恩于伟饯；登高作
赋，是所望于群公。敢竭鄙诚，恭疏短引。一言均赋，四韵俱成。请洒潘江，各倾陆海云
尔：
<p>
　　　　　　　　滕王高阁临江渚，佩玉鸣鸾罢歌舞。<br>
　　　　　　　　画栋朝飞南浦云，珠帘暮卷西山雨。<br>
　　　　　　　　闲云潭影日悠悠，物换星移几度秋。<br>
　　　　　　　　阁中帝子今何在？槛外长江空自流。<br>
</font><hr><a href="0_INDEX.html">回目录</a>
</BODY></html>

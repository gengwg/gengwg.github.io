<html><meta http-equiv="Content-Type" content="text/html" charset="gb2312"><BODY BGCOLOR="#FFF4E4">
<title>增广贤文(古训)</title></head>
<p>
　　　　　　　　　　　　　　 增广贤文(古训)
<p>
　　　　　　　　　　　　　　　　  佚名<br>
　　<br>
　　昔时贤文，诲汝谆谆，集韵增文，多见多闻。<br>
　　观今宜鉴古，无古不成今。<br>
　　知己知彼，将心比心。<br>
　　酒逢知己饮，诗向会人吟。<br>
　　相识满天下，知心能几人。<br>
　　相逢好似初相识，到老终无怨恨心。<br>
　　近水知鱼性，近山识鸟音。<br>
　　易涨易退山溪水，易反易覆小人心。<br>
　　运去金成铁，时来铁似金，读书须用意，一字值千金。<br>
　　逢人且说三分话，未可全抛一片心。<br>
　　有意栽花花不发，无心插柳柳成阴。<br>
　　画虎画皮难画骨，知人知面不知心。<br>
　　钱财如粪土，仁义值千金。<br>
　　流水下滩非有意，白云出岫本无心。<br>
　　当时若不登高望，谁信东流海洋深。<br>
　　路遥知马力，事久见人心。<br>
　　两人一般心，无钱堪买金，一人一般心，有钱难买针。<br>
　　相见易得好，久住难为人。<br>
　　马行无力皆因瘦，人不风流只为贫。<br>
　　饶人不是痴汉，痴汉不会饶人。<br>
　　是亲不是亲，非亲却是亲。<br>
　　美不美，乡中水，亲不亲，故乡人。<br>
　　莺花犹怕春光老，岂可教人枉度春。<br>
　　相逢不饮空归去，洞口桃花也笑人。<br>
　　红粉佳人休使老，风流浪子莫教贫。<br>
　　在家不会迎宾客，出外方知少主人。<br>
　　黄金无假，阿魏无真。<br>
　　客来主不顾，应恐是痴人。<br>
　　贫居闹市无人问，富在深山有远亲。<br>
　　谁人背后无人说，哪个人前不说人。<br>
　　有钱道真语，无钱语不真。<br>
　　不信但看筵中酒，杯杯先劝有钱人。<br>
　　闹里有钱，静处安身。<br>
　　来如风雨，去似微尘。<br>
　　长江后浪推前浪，世上新人赶旧人。<br>
　　近水楼台先得月，向阳花木早逢春。<br>
　　莫道君行早，更有早行人。<br>
　　莫信直中直，须防仁不仁。<br>
　　山中有直树，世上无直人。<br>
　　自恨枝无叶，莫怨太阳偏。<br>
　　大家都是命，半点不由人。<br>
　　一年之计在于春，一日之计在于寅，一家之计在于和，一生之计在于勤。<br>
　　责人之心责己，恕己之心恕人。<br>
　　守口如瓶，防意如城。<br>
　　宁可人负我，切莫我负人。<br>
　　再三须慎意，第一莫欺心。<br>
　　虎生犹可近，人熟不堪亲。<br>
　　来说是非者，便是是非人。<br>
　　远水难救近火，远亲不如近邻。<br>
　　有茶有酒多兄弟，急难何曾见一人。<br>
　　人情似纸张张薄，世事如棋局局新。<br>
　　山中也有千年树，世上难逢百岁人。<br>
　　力微休负重，言轻莫劝人。

<script>mpanel(1);</script>
　　无钱休入众，遭难莫寻亲。<br>
　　平生莫作皱眉事，世上应无切齿人。<br>
　　士者国之宝，儒为席上珍。<br>
　　若要断酒法，醒眼看醉人。<br>
　　求人须求大丈夫，济人须济急时无。<br>
　　渴时一滴如甘露，醉后添杯不如无。<br>
　　久住令人贱，频来亲也疏。<br>
　　酒中不语真君子，财上分明大丈夫。<br>
　　出家如初，成佛有余。<br>
　　积金千两，不如明解经书。<br>
　　养子不教如养驴，养女不教如养猪。<br>
　　有田不耕仓廪虚，有书不读子孙愚。<br>
　　仓廪虚兮岁月乏，子孙愚兮礼义疏。<br>
　　同君一席话，胜读十年书。<br>
　　人不通今古，马牛如襟裾。<br>
　　茫茫四海人无数，哪个男儿是丈夫。<br>
　　白酒酿成缘好客，黄金散尽为收书。<br>
　　救人一命，胜造七级浮屠。<br>
　　城门失火，殃及池鱼。<br>
　　庭前生瑞草，好事不如无。<br>
　　欲求生富贵，须下死工夫。<br>
　　百年成之不足，一旦败之有余。<br>
　　人心似铁，官法如炉。<br>
　　善化不足，恶化有余。<br>
　　水太清则无鱼，人至察则无徒。<br>
　　知者减半，省者全无。<br>
　　在家由父，出家从夫。<br>
　　痴人畏妇，贤女敬夫。<br>
　　是非终日有，不听自然无。<br>
　　宁可正而不足，不可邪而有余。<br>
　　宁可信其有，不可信其无。<br>
　　竹篱茅舍风光好，道院僧堂终不如。<br>
　　命里有时终须有，命里无时莫强求。<br>
　　道院迎仙客，书堂隐相儒。<br>
　　庭栽栖凤竹，池养化龙鱼。<br>
　　结交须胜己，似我不如无。<br>
　　但看三五日，相见不如初。<br>
　　人情似水分高下，世事如云任卷舒。<br>
　　会说说都是，不会说无礼。<br>
　　磨刀恨不利，刀利伤人指。<br>
　　求财恨不得，财多害自己。<br>
　　知足常足，终身不辱。<br>
　　知止常止，终身不耻。<br>
　　有福伤财，无福伤己。<br>
　　差之毫厘，失之千里。<br>
　　若登高必自卑，若涉远必自迩。<br>
　　三思而行，再思可矣。<br>
　　使口不如自走，求人不如求己。<br>
　　小时是兄弟，长大各乡里。<br>
　　妒财莫妒食，怨生莫怨死。<br>
　　人见白头嗔，我见白头喜。<br>
　　多少少年亡，不到白头死。<br>
　　墙有逢，壁有耳。<br>
　　好事不出门，恶事传千里。<br>
　　贼是小人，知过君子。<br>
　　君子固穷，小人穷斯滥也。<br>
　　贫穷自在，富贵多忧。<br>
　　不以我为德，反以我为仇。<br>
　　宁向直中取，不可曲中求。<br>
　　人无远虑，必有近忧。<br>
　　知我者为我心忧，不知我者谓我何求。<br>
　　晴天不肯去，只待雨淋头。<br>
　　成事莫说，覆水难收。<br>
　　是非只为多开口，烦恼皆因强出头。<br>
　　忍得一时之气，免得百日之忧。<br>
　　近来学得乌龟法，得缩头时且缩头。<br>
　　惧法朝朝乐，欺公日日忧。<br>
　　人生一世，草生一春。<br>
　　黑发不知勤学早，看看又是白头翁。<br>
　　月到十五光明少，人到中年万事休。<br>
　　儿孙自有儿孙福，莫为儿孙作马牛。<br>
　　人生不满百，常怀千岁忧。<br>
　　今朝有酒今朝醉，明日愁来明日忧。<br>
　　路逢险处难回避，事到头来不自由。<br>
　　药能医假病，酒不解真愁。<br>
　　人贫不语，水平不流。<br>
　　一家有女百家求，一马不行百马忧。<br>
　　有花方酌酒，无月不登楼。<br>
　　三杯通大道，一醉解千愁。<br>
　　深山毕竟藏猛虎，大海终须纳细流。<br>
　　惜花须检点，爱月不梳头。<br>
　　大抵选他肌骨好，不擦红粉也风流。<br>
　　受恩深处宜先退，得意浓时便可休。<br>
　　莫待是非来入耳，从前恩爱反为仇。<br>
　　留得五湖明月在，不愁无处下金钩。<br>
　　休别有鱼处，莫恋浅滩头。<br>
　　去时终须去，再三留不住。<br>
　　忍一句，息一怒，饶一着，退一步。<br>
　　三十不豪，四十不富，五十将来寻死路。<br>
　　生不论魂，死不认尸。<br>
　　父母恩深终有别，夫妻义重也分离。<br>
　　人生似鸟同林宿，大限来时各自飞。<br>
　　人善被人欺，马善被人骑。<br>
　　人无横财不富，马无野草不肥。<br>
　　人恶人怕天不怕，人善人欺天不欺。<br>
　　善恶到头终有报，只争来早与来迟。<br>
　　黄河尚有澄清日，岂可人无得运时。<br>
　　得宠思辱，安居虑危。<br>
　　念念有如临敌日，心心常似过桥时。<br>
　　英雄行险道，富贵似花枝。<br>
　　人情莫道春光好，只怕秋来有冷时。<br>
　　送君千里，终须一别。<br>
　　但将冷眼看螃蟹，看你横行到几时。<br>
　　见事莫说，问事不知。<br>
　　闲事休管，无事早归。<br>
　　假缎染就真红色，也被旁人说是非。<br>
　　善事可作，恶事莫为。<br>
　　许人一物，千金不移。<br>
　　龙生龙子，虎生豹儿。<br>
　　龙游浅水遭虾戏，虎落平阳被犬欺。<br>
　　一举首登龙虎榜，十年身到风凰池。<br>
　　十年窗下无人问，一举成名天下知。<br>
　　酒债寻常行处有，人生七十古来稀。<br>
　　养儿待老，积谷防饥。<br>
　　鸡豚狗彘之畜，无失其时。<br>
　　数家之口，可以无饥矣。<br>
　　常将有日思无日，莫把无时当有时。<br>
　　时来风送腾王阁，运去雷轰荐福碑。<br>
　　入门休问荣枯事，观看容颜便得知。<br>
　　官清书吏瘦，神灵庙祝肥。<br>
　　息却雷霆之怒，罢却虎狼之威。<br>
　　饶人算人之本，输人算人之机。<br>
　　好言难得，恶语易施。<br>
　　一言既出，驷马难追。<br>
　　道吾好者是吾贼，道吾恶者是吾师。<br>
　　路逢侠客须呈剑，不是才人莫献诗。<br>
　　三人同行，必有我师，择其善者而从之，其不善者而改之。<br>
　　少壮不努力，老大徒悲伤。<br>
　　人有善愿，天必佑之。<br>
　　莫饮卯时酒，昏昏醉到酉。<br>
　　莫骂酉时妻，一夜受孤凄。<br>
　　种麻得麻，种豆得豆。<br>
　　天眼恢恢，疏而不漏。<br>
　　见官莫向前，做客莫在后。<br>
　　宁添一斗，莫添一口。<br>
　　螳螂捕蝉，岂知黄雀在后。<br>
　　不求金玉重重贵，但愿儿孙个个贤。<br>
　　一日夫妻，百世姻缘。<br>
　　百世修来同船渡，千世修来共枕眠。<br>
　　杀人一万，自损三千。<br>
　　伤人一语，利如刀割。<br>
　　枯木逢春犹再发，人无两度再少年。<br>
　　未晚先投宿，鸡鸣早看天。<br>
　　将相胸前堪走马，公候肚里好撑船。<br>
　　富人思来年，穷人思眼前。<br>
　　世上若要人情好，赊去物件莫取钱。<br>
　　死生有命，富贵在天。<br>
　　击石原有火，不击乃无烟。<br>
　　为学始知道，不学亦徒然。<br>
　　莫笑他人老，终须还到老。<br>
　　但能依本分，终须无烦恼。<br>
　　君子爱财，取之有道。<br>
　　贞妇爱色，纳之以礼。<br>
　　善有善报，恶有恶报。<br>
　　不是不报，日子不到。<br>
　　人而无信，不知其可也。<br>
　　一人道好，千人传实。<br>
　　凡事要好，须问三老。<br>
　　若争小可，便失大道。<br>
　　年年防饥，夜夜防盗。<br>
　　学者如禾如稻，不学者如蒿如草。<br>
　　遇饮酒时须饮酒，得高歌处且高歌。<br>
　　因风吹火，用力不多。<br>
　　不因渔父引，怎得见波涛。<br>
　　无求到处人情好，不饮从他酒价高。<br>
　　知事少时烦恼少，识人多处是非多。<br>
　　入山不怕伤人虎，只怕人情两面刀。<br>
　　强中更有强中手，恶人须用恶人磨。<br>
　　会使不在家豪富，风流不用着衣多。<br>
　　光阴似箭，日月如梭。<br>
　　天时不如地利，地利不如人和。<br>
　　黄金未为贵，安乐值钱多。<br>
　　世上万般皆下品，思量唯有读书高。<br>
　　世间好语书说尽，天下名山僧占多。<br>
　　为善最乐，为恶难逃。<br>
　　羊有跪乳之恩，鸦有反哺之义。<br>
　　你急他未急，人闲心不闲。<br>
　　隐恶扬善，执其两端。<br>
　　妻贤夫祸少，子孝父心宽。<br>
　　既坠釜甑，反顾无益。<br>
　　翻覆之水，收之实难。<br>
　　人生知足何时足，人老偷闲且是闲。<br>
　　但有绿杨堪系马，处处有路透长安。<br>
　　见者易，学者难。<br>
　　莫将容易得，便作等闲看。<br>
　　用心计较般般错，退步思量事事难。<br>
　　道路各别，养家一般。<br>
　　从俭入奢易，从奢入俭难。<br>
　　知音说与知音听，不是知音莫与弹。<br>
　　点石化为金，人心犹未足。<br>
　　信了肚，卖了屋。<br>
　　他人观花，不涉你目。<br>
　　他人碌碌，不涉你足。<br>
　　谁人不爱子孙贤，谁人不爱千钟粟。<br>
　　莫把真心空计较，五行不是这题目。<br>
　　与人不和，劝人养鹅。<br>
　　与人不睦，劝人架屋。<br>
　　但行好事，莫问前程。<br>
　　河狭水急，人急计生。<br>
　　明知山有虎，莫向虎山行。<br>
　　路不行不到，事不为不成。<br>
　　人不劝不善，钟不打不鸣。<br>
　　无钱方断酒，临老始看经。<br>
　　点塔七层，不如暗处一灯。<br>
　　万事劝人休瞒昧，举头三尺有神明。<br>
　　但存方寸土，留与子孙耕。<br>
　　灭却心头火，剔起佛前灯。<br>
　　惺惺常不足，懵懵作公卿。<br>
　　众星朗朗，不如孤月独明。<br>
　　兄弟相害，不如自生。<br>
　　合理可作，小利莫争。<br>
　　牡丹花好空入目，枣花虽小结实成。<br>
　　欺老莫欺小，欺人心不明。<br>
　　随分耕锄收地利，他时饱满谢苍天。<br>
　　得忍且忍，得耐且耐。<br>
　　不忍不耐，小事成大。<br>
　　相论逞英雄，家计渐渐退。<br>
　　贤妇令夫贵，恶妇令夫败。<br>
　　一人有庆，兆民咸赖。<br>
　　人老心未老，人穷志莫穷。<br>
　　人无千日好，花无百日红。<br>
　　杀人可恕，情理难容。<br>
　　乍富不知新受用，乍贫难改旧家风。<br>
　　座上客常满，樽中酒不空。<br>
　　屋漏更遭连年雨，行船又遇打头风。<br>
　　笋因落箨方成竹，鱼为奔波始化龙。<br>
　　记得少年骑竹马，看看又是白头翁。<br>
　　礼义生于富足，盗贼出于贫穷。<br>
　　天上众星皆拱北，世间无水不朝东。<br>
　　君子安平，达人知命。<br>
　　忠言逆耳利于行，良药苦口利于病。<br>
　　顺天者存，逆天者亡。<br>
　　人为财死，鸟为食亡。<br>
　　夫妻相合好，琴瑟与笙簧。<br>
　　有儿贫不久，无子富不长。<br>
　　善必寿老，恶必早亡。<br>
　　爽口食多偏作药，快心事过恐生殃。<br>
　　富贵定要安本分，贫穷不必枉思量。<br>
　　画水无风空作浪，绣花虽好不闻香。<br>
　　贪他一斗米，失却半年粮。<br>
　　争他一脚豚，反失一肘羊。<br>
　　龙归晚洞云犹湿，麝过春山草木香。<br>
　　平生只会量人短，何不回头把自量。<br>
　　见善如不及，见恶如探汤。<br>
　　人贫志短，马瘦毛长。<br>
　　自家心里急，他人未知忙。<br>
　　贫无达士将金赠，病有高人说药方。<br>
　　触来莫与说，事过心清凉。<br>
　　秋至满山多秀色，春来无处不花香。<br>
　　凡人不可貌相，海水不可斗量。<br>
　　清清之水，为土所防。<br>
　　济济之士，为酒所伤。<br>
　　蒿草之下，或有兰香。<br>
　　茅茨之屋，或有侯王。<br>
　　无限朱门生饿殍，几多白屋出卿。<br>
　　醉后乾坤大，壶中日月长。<br>
　　万事皆已定，浮生空白茫。<br>
　　千里送毫毛，礼轻仁义重。<br>
　　一人传虚，百人传实。<br>
　　世事明如镜，前程暗似漆。<br>
　　光阴黄金难买，一世如驹过隙。<br>
　　良田万倾，日食一升。<br>
　　大厦千间，夜眠八尺。<br>
　　千经万典，孝义为先。<br>
　　一字入公门，九牛拖不出。<br>
　　衙门八字开，有理无钱莫进来。<br>
　　富从升合起，贫因不算来。<br>
　　家中无才子，官从何处来。<br>
　　万事不由人计较，一生都是命安排。<br>
　　急行慢行，前程只有多少路。<br>
　　人间私语，天闻若雷。<br>
　　暗室亏心，神目如电。<br>
　　一毫之恶，劝人莫作。<br>
　　一毫之善，与人方便。<br>
　　欺人是祸，饶人是福。<br>
　　天眼恢恢，报应甚速。<br>
　　圣贤言语，神钦鬼伏。<br>
　　人各有心，心各有见。<br>
　　口说不如身逢，耳闻不如目见。<br>
　　养军千日，用在一朝。<br>
　　国清才子贵，家富小儿骄。<br>
　　利刀割体痕易合，恶语伤人恨不消。<br>
　　公道世间唯白发，贵人头上不曾饶。<br>
　　有钱堪出众，无衣懒出门。<br>
　　为官须作相，及第必争先。<br>
　　苗从地发，树向枝分。<br>
　　父子和而家不退，兄弟和而家不分。<br>
　　官有正条，民有和约。<br>
　　闲时不烧香，急时抱佛脚。<br>
　　幸生太平无事日，恐逢年老不多时。<br>
　　国乱思良将，家贫思贤妻。<br>
　　池塘积水须防旱，田地勤耕足养家。<br>
　　根深不怕风摇动，树正无愁月影斜。<br>
　　奉劝君子，各宜守己。<br>
　　只此程式，万无一失。

<hr><a href="0_INDEX.html">回目录</a>
</BODY></HTML>